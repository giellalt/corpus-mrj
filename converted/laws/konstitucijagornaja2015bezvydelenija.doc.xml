<document xml:lang="mrj" id="no_id"><header><title> 
МАРЫ ЭЛ РЕСПУБЛИКӸН
</title><genre code="laws"/><author><unknown/></author><wordcount>7284</wordcount><conversion_status type="standard"/><availability><free/></availability><multilingual/><parallel_text location="konstitucija2015lugovajabezvydelenija.doc" xml:lang="mhr"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p xml:lang="udm"><em type="bold">МАРЫ ЭЛ РЕСПУБЛИКӸН КОНСТИТУЦИЖӸ </em></p>
<p>1995 и 24 июньын Мары Эл Республикӹн Конституционный Собраништӹ принимайымы</p>
<p xml:lang="udm">(1995 и 7 июляш <span type="quote">«Марий Эл»</span> газет;</p>
<p>Мары Эл Республикӹн Иктӹш цымырен лыкмы законодательствыжы, 1997, 11 №, 402 ст.; 1998, 1 №, 1 ст.; 2000, 3 №, 64 ст., 7 №, 186 ст.; 2001, 1 №, 1, 2 ст., 6 №, 261, 262 ст.;</p>
<p xml:lang="mdf">2003, 7 №, 191 ст.; 2004, 7 № (I часть), 182 ст., 10 №, 278 ст.; 2005, 7 №, 278 ст.;</p>
<p>2006, 11 №, 402 ст.; 2008, 9 № (II часть), 458 ст.; 2010, 7 №, 333 ст.; 2011, 7 №, 348 ст.; <span type="quote">«Марий Эл официальная»</span> портал (portal.mari.ru/pravo), 2012 и 27 август, 27082012010049 №, 2014 и 1 август, 31072014010021 №)</p>
<p><em type="italic">Мары Эл Республикӹн халыкшы Конституционный Собраништӹ ӹшкӹмжӹн представительвлӓжӹ гач, </em></p>
<p><em type="italic">самоопределени шотышты ӹшкӹмжӹн шыпшын нӓлӓш лидӹмӹ праважым ӹлӹмӓшӹш пыртен, </em></p>
<p><em type="italic">Российӹн халыквлӓ доно исторически ик цицмӓш ылмыжым пӓлдӹртен, </em></p>
<p><em type="italic">эдемӹн праважы дон ирӹкшӹм, гражданский мир дон икышын ылмашым пингӹдемден шалген, </em></p>
<p><em type="italic">республикӹн пуры ӹлӹмӓшӹжӹлӓн дӓ пеледӓлтмӹжӹлӓн йӧнӹм ӹштӓш, техень правовой государствым ӹштӓш, кыды халыкын кымылжым анжыктымы семӹнь законлан кӱшнӹ шалгаш палша, цилӓлӓн яралеш толшы ӹлӹмӓш кӱкшӹцӹм йӧндӓрӓш манын, культура дон экономикӹм виӓнгдӓш цацымыжы гишӓн келесен, </em></p>
<p><em type="italic">ти Конституцим принимая. </em></p>
<p xml:lang="udm"><em type="bold">1 </em><em type="bold">глава </em><em type="bold">. КОНСТИТУЦИОННЫЙ СТРОЙЫН НЕГӸЦШӸ </em></p>
<p xml:lang="mdf"><em type="bold">1 статья </em></p>
<p>1. Мары Эл Республика - Россий Федерацин составыштыжы ылшы республика (государство).</p>
<p>2. Мары Эл Республика дӓ Мары Эл лӹмвлӓ иктӧр значениӓн ылыт.</p>
<p xml:lang="mdf"><em type="bold">2 статья </em></p>
<p>Эдем, тӹдӹн праважы дӓ ирӹкшӹ сек кого пайда ылыт. Эдемӹн дӓ гражданинӹн праважы дон ирӹкшӹм признайымаш, тӹшлӹмӓш дӓ перегӹмӓш - государствын обязанностьшы.</p>
<p xml:lang="mdf"><em type="bold">3 статья </em></p>
<p>1. Мары Эл Республикӹштӹ власть халык кидӹштӹ ылеш.</p>
<p>2. Халык ӹшке властьшым тӧрӧк, тенгеок государственный властьын органвлӓжӹ дӓ вӓрӹштӹшӹ самоуправленин органвлӓжӹ гач ӹштен шалга.</p>
<p>3. Халыкын властьшым тӧрӧк анжыктышы сек кӱкшӹ йӧнжӹ референдум дӓ ирӹкӓн айырымаш ылыт.</p>
<p>4. Мары Эл Республикӹштӹ властьым иктӓт ӹшкӹлӓнжӹ нӓлӹн ак керд. Властьым роалтен нӓлмӹ ӓль власть полномочим ӹшке кидӹш нӓлмӹ гишӓн федеральный закон семӹнь ответӹм кычаш шагалтат.</p>
<p xml:lang="mdf"><em type="bold">4 статья </em></p>
<p>1. Россий Федерацин ведени предметшӹ гӹц ӧрдӹжтӹ дӓ Россий Федераци дон Россий Федерацин субьектвлӓжӹн икараш ведени предметвлӓ шотышты Россий Федерацин полномочивлӓжӹ гӹц ӧрдӹжтӹ Мары Эл Республикӹн Конституцижӹ сек кого юридический силаан, виӓш действиӓн ылеш дӓ республикӹн улы территориштӹжӹ кычылталтеш, а республикӹжӹ государственный властьым цилӓге ӹшке кидӹштӹжӹ кыча дӓ правовой регулированим ӹшке вуя эртӓрӓ.</p>
<p>2. Мары Эл Республикӹн исполнительный властьын органвлӓ, Россий Федерацин исполнительный властьын органвлӓ доно келӹштӓрӹмӹ семӹнь, ӹшкӹмӹштӹн икманяр полномочиштӹм шокташ нӹнӹлӓн пуэн кердӹт.</p>
<p>3. Карангдымы.</p>
<p xml:lang="mdf"><em type="bold">5 статья </em></p>
<p>Мары Эл Республикӹн территорижӹм дӓ статусшым тӹдӹн согласиде вашталташ ак ли.</p>
<p xml:lang="mdf"><em type="bold">6 статья </em></p>
<p>1. Мары Эл Республикӹштӹшӹ государственный власть законодательныеш, исполнительныеш дӓ судебныеш пайылалтмы негӹцеш ӹштӓлтеш. Законодательный, исполнительный дӓ суд властьвлӓн органышты иктӹ-весӹ гӹц зависимый агылеп.</p>
<p>2. Мары Эл Республикӹштӹ государственный властьын органешӹжӹ шотлалтыт:</p>
<p>Мары Эл Республикӹн Государственный Собранижӹ, Мары Эл Республикӹн Вуйлатышыжы, Мары Эл Республикӹн Правительствыжы, Мары Эл Республикӹн Конституционный Судшы дӓ молы органвлӓ.</p>
<p xml:lang="mdf"><em type="bold">7 статья </em></p>
<p>1. Мары Эл Республикӹн Конституцижӹ, Мары Эл Республикӹштӹ принимайымы законвлӓ дӓ молы правовой актвлӓ Россий Федерацин Конституцижӹлӓн, федеральный конституционный законвлӓлӓн, Россий Федерацин ведени предметвлӓ шотышты дӓ Россий Федераци дон Россий Федерацин субъектвлӓжӹн икараш ведени предметвлӓштӹ шотышты лыкмы федеральный законвлӓлӓн ваштареш лишӓшлык агылеп.</p>
<p>2. Федеральный закон дон Мары Эл Республикӹн ӹшке вуя правовой регулированим видӹмӹ предмет шотышты лыкмы нормативный правовой акт лошты сарасыдымаш годым республикӹн нормативный правовой актшы кычылталтеш.</p>
<p>3. Государственный властьын органвлӓ, вӓрӹштӹшӹ самоуправленин органвлӓ, должностной эдемвлӓ, гражданвлӓ дӓ нӹнӹн ушемвлӓштӹ Россий Федерацин Конституцижӹм, Мары Эл Республикӹн Конституцижӹм, Россий Федераци дон Мары Эл Республикӹн законвлӓштӹм тӹшлӹшӓшлык ылыт.</p>
<p>4. Законвлӓ обязательно пецӓтлӓлтшӓшлык ылыт. Пецӓтлӹдӹмӹ законвлӓ ак кычылталтеп. Цилӓлӓн пӓлӓш официально пецӓтлӓлтде, эдемӹн дӓ гражданинӹн права, ирӹкшӹ дӓ обязанностьвлӓжӹ доно кӹлдӓлтшӹ нимахань нормативный правовой актвлӓӓт кычылталт ак кердеп.</p>
<p xml:lang="mdf"><em type="bold">8 статья </em></p>
<p>Мары Эл Республикӹштӹ Россий Федерацин Конституцижӹ дӓ федеральный закон доно келшӹшӹн Россий Федерацин единый гражданствыжы пӓлемдӓлтеш.</p>
<p xml:lang="mdf"><em type="bold">9 статья </em></p>
<p>1. Мары Эл Республикӹн социальный политикӹжӹ эдемлӓн достойно ӹлӓш дӓ ирӹкӹн виӓнгӓш йӧнӹм ӹштӹмӓшкӹ виктӓрӓлтеш.</p>
<p>2. Мары Эл Республикӹштӹ эдемвлӓн пӓшӓштӹ дӓ шулыкышты перегӓлтӹт, пӓшӓдӓрӹн гарантируйымы сек изи размержӹ пӓлдӹртӓлтеш, государство вецӹн семням, ӓвӓ ылмым, ӓтя ылмым дӓ тетя ӹлӹмӓшӹм, инвалидвлӓм дӓ ӹлӓлшӹ гражданвлӓм поддерживаяш йӧн ӹштӓлтеш, социальный службын система виӓнгеш, пособи дӓ социально перегӹмӹ шотышты молы гаранти пӓлемдӓлтӹт.</p>
<p xml:lang="mdf"><em type="bold">10 статья </em></p>
<p>1. Мары Эл Республикӹштӹ экономический пространство ик цицмӓш ылмаш, хӓдӹрвлӓн, услугывлӓн дӓ финанс средствавлӓн ирӹк доно каштмаш, конкуренцилӓн палшымаш, экономика шотышты ирӹкӹн пӓшӓлӹмӓш гарантируялтыт.</p>
<p>2. Мары Эл Республикӹштӹ собственностьын частный, государственный, муниципальный дӓ вес формывлӓжӹ лин кердшеш шотлалтыт дӓ ик семӹньок перегӓлтӹт.</p>
<p xml:lang="mdf"><em type="bold">11 статья </em></p>
<p>1. Мӱлӓндӹ дӓ природын вес пайдавлӓжӹ Мары Эл Республикӹн халыкшын ӹлӹмӹ дӓ пӓшӓм ӹштӹмӹ негӹц семӹнь кычылталтыт дӓ перегӓлтӹт.</p>
<p>2. Мӱлӓндӹ дӓ природын вес пайдавлӓжӹ частный, государственный, муниципальный дӓ вес йиш собственностьышты лин кердӹт.</p>
<p xml:lang="mdf"><em type="bold">12 статья </em></p>
<p>1. Мары Эл Республикӹштӹ шукы йиш идеологический сӹн лин кердмӹ пӓлемдӓлтеш.</p>
<p>2. Нимахань идеологи обязательный семӹнь пӓлемдӓлт ак керд.</p>
<p>3. Мары Эл Республикӹштӹ шукы йиш политический сӹн, шукы политический парти лин кердшеш шотлалтеш.</p>
<p>4. Общественный ушемвлӓ закон анзылны иктӧр ылыт.</p>
<p>5. Мары Эл Республикӹштӹшӹ конституционный стройын негӹцшӹм сила доно вашталтымашкы, безопасностьым шалдыртымашкы, вооруженный формированивлӓм ӹштӹмӓшкӹ, социальный, расовый, национальный дӓ религиозный келшӹдӹмӓшӹм ӹлӹжтӹмашкӹ виктӓрӓлтшӹ целян дӓ действиӓн общественный ушемвлӓм ӹштӓш ак ли, нӹнӹн пӓшӓштӹ цӓрӓлтеш.</p>
<p xml:lang="mdf"><em type="bold">13 статья </em></p>
<p>1. Мары Эл Республикӹштӹ нимахань религиӓт государственный ӓль обязательный семӹнь пӓлемдӓлт ак керд.</p>
<p>2. Религиозный ушемвлӓ государство гӹц айырымы дӓ закон анзылны иктӧр ылыт.</p>
<p>3. Гражданвлӓн шулык дон безопасностьлан лӱдӹшӹм ӹштӹшӹ религиозный организацивлӓн пӓшӓштӹ цӓрӓлтеш.</p>
<p xml:lang="mdf"><em type="bold">14 статья </em></p>
<p>Мары Эл Республикӹштӹ вӓрӹштӹшӹ самоуправлени признаялтеш дӓ тӹдӹлӓн гаранти пуалтеш. Вӓрӹштӹшӹ самоуправлени ӹшкӹмжӹн полномочижӹ семӹнь пӓшӓжӹм ӹшке вуяок ӹштӓ. Вӓрӹштӹшӹ самоуправленин органвлӓжӹ государственный властьын органвлӓн системӹш ак пыреп.</p>
<p xml:lang="mdf"><em type="bold">15 статья </em></p>
<p>Мары Эл Республикӹштӹ государственный йӹлмеш мары (алык мары, кырык мары) дон руш йӹлмӹвлӓ шотлалтыт.</p>
<p xml:lang="mdf"><em type="bold">16 статья </em></p>
<p>Мары Эл Республикӹн государственный флагшы, гербшӹ дӓ гимнжӹ улы, нӹнӹн махань ылмышты дӓ официально кычылталтмы порядкышты Мары Эл Республикӹн законжы доно пӓлемдӓлтӹт.</p>
<p>Мары Эл Республикӹн столицӹжӹ Йошкар-Ола хала ылеш.</p>
<p xml:lang="udm"><em type="bold">2 </em><em type="bold">глава </em><em type="bold">. ЭДЕМӸН ДӒ ГРАЖДАНИНӸН </em></p>
<p xml:lang="udm"><em type="bold">ПРАВАЖЫ ДОН ИРӸКШӸ </em></p>
<p xml:lang="mdf"><em type="bold">17 статья </em></p>
<p>1. Мары Эл Республикӹштӹ эдемӹн дӓ гражданинӹн праважы дон ирӹкшӹ мир вӹлнӹшӹ праван цилӓн доно яралеш шотлымы принцип дон нормывлӓжӹ семӹнь, Россий Федерацин Конституцижӹ дон ти Конституци семӹнь признаялтыт дӓ гарантируялтыт.</p>
<p>2. Эдемӹн тӹнг праважы дон ирӹкшӹм шыпшын нӓлӓш ак ли, дӓ нӹнӹ каждыйлан шачмыжы годшенок пуалтыт.</p>
<p>3. Эдемӹн дӓ гражданинӹн праважы дон ирӹкшӹм ӹштӹмӓш вес эдемвлӓн правашты дон ирӹкӹштӹм пыдыртышашлык агыл.</p>
<p xml:lang="mdf"><em type="bold">18 статья </em></p>
<p>Эдемӹн дӓ гражданинӹн праважы дон ирӹкшӹ тӧрӧк действуйышы ылыт. Нӹнӹ законвлӓн смыслыштым, содержаништӹм дӓ кычылталтмыштым, законодательный дон исполнительный властьын, вӓрӹштӹшӹ самоуправленин пӓшӓштӹм пӓлемдӓт; нӹнӹлӓн правосуди вецӹн йӧн ӹштӓлтеш.</p>
<p xml:lang="mdf"><em type="bold">19 статья </em></p>
<p>1. Закон дон суд анзылны цилӓн иктӧр ылыт.</p>
<p>2. Пӱэргӹ ӓль ӹдӹрӓмӓш ылмым, расым, национальностьым, йӹлмӹм, махань йых гӹц ылмым, пурлык дӓ должность шотышты положеним, ӹлӹмӹ вӓрӹм, религи докы отношеним, убежденим, общественный ушемвлӓштӹ шалгымым, тенгеок вес обстоятельствывлӓм шотыш нӓлдеок, эдемӹн дӓ гражданинӹн права дон ирӹк шотышты иктӧр ылмыжым государство гарантируя.</p>
<p>Социальный, расовый, национальный, йӹлмӹ ӓль религиозный айыртемвлӓм шотыш нӓлӹн, гражданвлӓн праваштым хоть-махань форма доно пӹзӹрӹмӓш цӓрӓлтеш.</p>
<p>3. Пӱэргӹ дон ӹдӹрӓмӓш иктӧр праваан дӓ ирӹкӓн ылыт, дӓ ти права дон ирӹквлӓм ӹштен шокташ нӹнӹлӓн иктӧр йӧн пуалтеш.</p>
<p xml:lang="mdf"><em type="bold">20 статья </em></p>
<p>1. Каждыйын ӹлӓш праважы улы.</p>
<p>2. Казнен пуштмаш, тӹдӹм карангдымешкӹ, ӹлӹмӓш ваштареш айыртемӹнок нелӹ преступлени гишӓн наказанин исключительный мерӓжӹ семӹнь федеральный закон доно пӓлемдӓлт кердеш, тидӹн годым вуйнаматан эдемлӓн делажым присяжный заседательвлӓ участвуйымы судышты анжаш права пуалтеш.</p>
<p xml:lang="mdf"><em type="bold">21 статья </em></p>
<p>1. Эдемӹн лӹмнержӹм государство перегӓ. Тӹдӹм валташ нимахань негӹц лин ак керд.</p>
<p>2. Иктӹмӓт мутяш, неволяйӓш ӓль вес семӹнь эдемӹн лӹмнержӹм валташ ӓль наказаш ак ли. Иктӹн донат, тӹдӹн ӹшкӹмжӹн кымылжы гӹц пасна, медицинский, научный дӓ вес йиш опытым эртӓрӓш ак ли.</p>
<p xml:lang="mdf"><em type="bold">22 статья </em></p>
<p>1. Каждыйын ирӹклӓн дӓ тӹдӹм тӹкӓлӓш лидӹмӹлӓн праважы улы.</p>
<p>2. Арестуяш, питӹрен шӹндӓш дӓ питӹрӹмӓштӹ урдаш судын решени доно веле лиэш. Судын решени якте эдемӹм 48 цӓш гӹц утла кычен шӹнзӹктӓш ак ли.</p>
<p xml:lang="mdf"><em type="bold">23 статья </em></p>
<p>1. Каждыйын ӹшкӹмжӹн ӹлӹмӓшӹм тӹкӓлӓш лидӹмӹлӓн, ӹшкӹмжӹн дӓ семнян тайнылан, ӹшкӹмжӹн лӹмнержӹм дӓ пуры лӹмжӹм перегӓш праважы улы.</p>
<p>2. Каждыйын сирмӓшӹм сирӹмӹ, телефон доно хытырымы, почта, телеграф дӓ вес йӧн доно увертӓрӹмӹ тайнылан праважы улы. Ти правам судын решени доно веле пӹзӹртӓш лиэш.</p>
<p xml:lang="mdf"><em type="bold">24 статья </em></p>
<p>1. Эдемӹн согласижӹ гӹц пасна тӹдӹн ӹшкӹмжӹн ӹлӹмӓшӹжӹ гишӓн информацим погаш, перегӓш, кычылташ дӓ шӓрӓш ак ли.</p>
<p>2. Государственный властьын органвлӓ дӓ вӓрӹштӹшӹ самоуправленин органвлӓ, нӹнӹн должностной эдемвлӓштӹ, закон доно вес семӹнь пӓлемдӹмӹ агыл гӹнь, каждый эдемӹн праважы дон ирӹкшӹм лач тӹкалшӹ документ дӓ материал доно пӓлӹмӹ лиӓш йӧнӹм ӹштӹшӓшлык ылыт.</p>
<p xml:lang="mdf"><em type="bold">25 статья </em></p>
<p>Ӹлӹмӹ вӓр тӹкӓлӓш лидӹмӹ ылеш. Тӹштӹ ӹлӹшӹвлӓн кымылыштым шотыш нӓлде, федеральный закон доно пӓлемдӹмӹ случайвлӓ гӹц пасна ӓль судын решениде, ӹлӹмӹ вӓрӹш пыраш иктӹнӓт праважы уке.</p>
<p xml:lang="mdf"><em type="bold">26 статья </em></p>
<p>1. Каждый эдемӹн махань национальностян ылмыжым пӓлемдӓш дӓ анжыкташ праважы улы. Иктӹмӓт махань национальностян ылмыжым пӓлемдӓш дӓ анжыкташ заставаш ак ли.</p>
<p>2. Каждыйын шачмы йӹлмӹм кычылташ, попымы, анжен куштымы, тымдымы дӓ творчество доно кӹлдӓлтшӹ йӹлмӹм айырен нӓлӓш праважы улы.</p>
<p>3. Мары Эл Республикӹштӹ национальный культурым, йӹлмӹм дӓ традицим виӓнгдӓш халыквлӓн правашты гарантируялтеш.</p>
<p xml:lang="mdf"><em type="bold">27 статья </em></p>
<p>Мары Эл Республикӹн территориштӹжӹ закон семӹнь ылшы каждый эдемӹн ирӹкӹн кашташ, ылмы дӓ ӹлӹмӹ вӓрӹм айыраш праважы улы.</p>
<p xml:lang="mdf"><em type="bold">28 статья </em></p>
<p>Каждыйлан совесть шотышты, йымылан ӹнянӹмӓш шотышты ирӹк, тӹ шотышты хоть-махань религим ӹшкетӹн ӓль йӓл доно иквӓреш кычаш ӓль нимаханьымат кычаш агыл, религиозный ӓль вес ӹнянӹмӓшӹм шанымы семӹнь айырен нӓлӓш, кычаш дӓ шӓрӓш дӓ ӹшке шанымашлан сарасышы действивлӓм ӹштӓш права гарантируялтеш.</p>
<p xml:lang="mdf"><em type="bold">29 статья </em></p>
<p>1. Каждыйлан ирӹкӹн шанаш дӓ ӹшке шанымыжым келесӓш гаранти пуалтеш.</p>
<p>2. Социальный, расовый, национальный ӓль религиозный ужын керддӹмӓшӹм дӓ тышманла шӹдешкен ӹлӹмӓшӹм ӹлӹжтӓрӹшӹ пропагандым ӓль агитацим эртӓрӓш ак ли. Социальный, расовый, национальный, религиозный ӓль йӹлмӹ айыртем шотышты кӱшнӹ шалгымым пропагандируйымаш цӓрӓлтеш.</p>
<p>3. Иктӹмӓт ӹшкӹмӹн шанымашым ӓль ӹнянӹмӓшӹм неволя келесӹктӓш ӓль нӹнӹ гӹц карангдаш ак ли.</p>
<p>4. Каждыйын ӹшке шанымыжы семӹнь хоть-махань законный йӧн доно информацим кӹчӓлӓш, нӓлӓш, пуаш, йӓмдӹлӓш дӓ шӓрӓш праважы улы. Государственный тайнышкы пырышы сведенивлӓн чотышты федеральный закон доно пӓлемдӓлтеш.</p>
<p>5. Массовый информацин ирӹкшӹлӓн гаранти пуалтеш. Цензура цӓрӓлтеш.</p>
<p xml:lang="mdf"><em type="bold">30 статья </em></p>
<p>1. Каждыйын ушемӹш ушнаш, тӹ шотышты ӹшкӹмӹн интересӹм перегӓш профессиональный союзым ӹштӓш праважы улы. Общественный ушемвлӓлӓн пӓшӓштӹм ирӹкӹн ӹштӓш гаранти пуалтеш.</p>
<p>2. Иктӹмӓт нимахань ушемӹшкӓт неволя пырташ дӓ тӹштӹ ликтӓш ак ли.</p>
<p xml:lang="mdf"><em type="bold">31 статья </em></p>
<p>Мары Эл Республикӹштӹ гражданвлӓн тырын, оружидеок погынаш, погынымашвлӓм, митингвлӓм дӓ демонстрацивлӓм, иквӓреш ашкед кемӓшӹм дӓ пикетӹштӹ шалгымашым эртӓрӓш правашты улы.</p>
<p xml:lang="mdf"><em type="bold">32 статья </em></p>
<p>1. Мары Эл Республикӹштӹ гражданвлӓн государствын пӓшӓжӹм виктӓрӹмӓштӹ тӧрӧкӓт, тенгеок ӹшке представительвлӓштӹ гачат участвуяш правашты улы.</p>
<p>2. Мары Эл Республикӹштӹ гражданвлӓн, федеральный законодательство дон республикӹн законвлӓжӹ доно келшӹшӹн, государственный властьын органвлӓшкӹ дӓ вӓрӹштӹшӹ самоуправленин органвлӓшкӹ айыраш дӓ айыралташ, тенгеок референдумышты участвуяш правашты улы.</p>
<p>3. Суд доно ӹштен керддӹмеш (дееспособный агылеш) шотлымы, тенгеок судын приговоржы семӹнь ирӹк гӹц пасна кодымы вӓрвлӓштӹ ылшы гражданвлӓн айыраш дӓ айырымы лиӓш правашты уке.</p>
<p>4. Мары Эл Республикӹштӹ гражданвлӓ государственный службышкы вӓрештӓш иктӧр праваан ылыт.</p>
<p>5. Мары Эл Республикӹштӹ гражданвлӓн государственный правосудим ӹштӹмӓштӹ участвуяш правашты улы.</p>
<p xml:lang="mdf"><em type="bold">33 статья </em></p>
<p>Мары Эл Республикӹштӹ гражданвлӓн государственный органвлӓш дӓ вӓрӹштӹшӹ самоуправленин органвлӓш ӹшкеок ядын миӓш, тенгеок ӹшкетӹн ӓль иквӓреш тӹшкӹ обращеним колташ дӓ закон доно пӓлдӹртӹмӹ срокышты ынгылдарышы ответӹм нӓлӓш правашты улы.</p>
<p xml:lang="mdf"><em type="bold">34 статья </em></p>
<p>Каждыйын предпринимательский дӓ закон доно цӓрӹдӹмӹ вес пӓшӓштӹ ӹшке мыштымашыжым дӓ пурлыкшым шанымыжы семӹнь кычылташ праважы улы.</p>
<p xml:lang="mdf"><em type="bold">35 статья </em></p>
<p xml:lang="rus">1. Частный собственностьлан права закон доно перегӓлтеш.</p>
<p>2. Каждыйын пурлыкым собственностьышты кычаш, шанымы семӹнь ӹшкетӹнӓт, тенгеок весӹвлӓ доно иквӓрешӓт тӹдӹн доно хозаланаш, пайдаланаш дӓ тӹдӹм кычылташ праважы улы.</p>
<p>3. Иктӹмӓт, судын решенижӹ уке гӹнь, вес йиш йӧн доно пурлыкде кодаш ак ли. Государствын керӓлеш пурлыкым неволя нӓлмӓшӹм тӹдӹн ӓкшӹм анзыцок дӓ техень ӓк донок пӧртӹлтӹмӹ годым веле ӹштӓш лиэш.</p>
<p>4. Наследуйымаш права гарантируялтеш.</p>
<p xml:lang="mdf"><em type="bold">36 статья </em></p>
<p>1. Гражданвлӓ дӓ нӹнӹн ушемвлӓштӹ мӱлӓндӹм собственностьышты кычаш праваан ылыт.</p>
<p>2. Мӱлӓндӹм дӓ природын молы пайдажым нӹнӹн собственниквлӓштӹ шанымышты семӹнь тӹнӓм кычылт, нӹнӹн доно пайдаланен дӓ нӹнӹлӓн хоза лин кердӹт, кынам тидӹ йӹргец ылшы средалан эксӹкӹм ак канды дӓ вес эдемвлӓн праваштым дӓ законный интересӹштӹм ак пыдырты.</p>
<p>3. Мӱлӓндӹ доно пайдаланымы порядкы дон условивлӓ республикӹн федеральный закон негӹцеш лыкмы законодательствыжы доно пӓлемдӓлтӹт.</p>
<p xml:lang="mdf"><em type="bold">37 статья </em></p>
<p>1. Пӓшӓ ирӹкӓн ылеш. Каждыйын пӓшӓштӹ ӹшкӹмжӹн мыштымашыжым шанымы семӹнь кычылташ, пӓшӓм дӓ профессим айырен нӓлӓш праважы улы.</p>
<p>2. Неволя ӹштӹктӹмӹ пӓшӓ цӓрӓлтеш.</p>
<p>3. Каждыйын безопасность дон гигиенӹн тергӹмӓшвлӓлӓн яралеш толшы условиштӹ пӓшӓм ӹштӓш, пӓшӓдӓрӹм нимахань дискриминаци гӹц паснаок дӓ федеральный закон доно пӓлдӹртӹмӹ сек изи пӓшӓдӓр гӹц чӹдӹм агыл нӓлӓш праважы, тенгеок пӓшӓде кодмаш гӹц перегӓлтӓш праважы улы.</p>
<p>4. Пӓшӓ шотышты ӹшкетӹн дӓ иквӓреш спораш, федеральный закон доно пӓлдӹртӹмӹ спорымашым раскыдемден тӧрлӹмӹ йӧнвлӓм кычылтын спораш права, тӹ шотышты забастовкылан права улы.</p>
<p>5. Каждыйын кӓнӓш праважы улы. Трудовой договор семӹнь пӓшӓм ӹштӹшӹлӓн федеральный закон доно пӓлдӹртӹмӹ пӓшӓ кечӹн кытшы, кӓнӹмӓш дӓ праздник кечӹвлӓ, и йӹдеок тӱлӹмӓн отпуск гарантируялтыт.</p>
<p xml:lang="mdf"><em type="bold">38 статья </em></p>
<p>1. Ӓвӓ ылмы дон тетя жепӹм, семням государство перегӓ.</p>
<p>2. Тетявлӓ верц шытырланымаш, нӹнӹм анжен куштымаш ӓтя-ӓвӓвлӓн иктӧр правашты дӓ обязанностьышты ылеш.</p>
<p>3. 18 ишкӹ шошы дӓ пӓшӓлен кердшӹ шачшывлӓ пӓшӓм ӹштен керддӹмӹ ӓтя-ӓвӓштӹ верц шытырланышашлык ылыт.</p>
<p xml:lang="mdf"><em type="bold">39 статья </em></p>
<p>1. Каждыйлан шонгеммӹ, церлӓнӹмӹ, инвалид лимӹ, пукшышы эдемӹм ямдымы велдӹк, тетявлӓм анжен кушташ дӓ закон доно пӓлдӹртӹмӹ вес случай годым социальный палшык гарантируялтеш.</p>
<p>2. Социальный пособивлӓ закон доно пӓлемдӓлтӹт.</p>
<p>3. Ӹшке кымыл доно социальный страховани, социальный палшыкын дополнительный формыжым ӹштӹмӓш дӓ пуры кымылым анжыктымаш кымылангдалтыт.</p>
<p xml:lang="mdf"><em type="bold">40 статья </em></p>
<p>1. Каждыйын ӹлӹмӹ вӓрлӓн праважы улы. Иктӹмӓт вирдеок ӹлӹмӹ вӓрде кодаш ак ли.</p>
<p>2. Государственный властьын органвлӓ дӓ вӓрӹштӹшӹ самоуправленин органвлӓ ӹлӹмӹ вӓрӹм стройымашым кымылангдат, ӹлӹмӹ вӓрлӓн правам ӹлӹмӓшӹш пырташ йӧнӹм ӹштӓт.</p>
<p>3. Незервлӓлӓн, закон доно пӓлдӹртӹмӹ ӹлӹмӹ вӓрлӓн нуждайышы вес гражданвлӓлӓн ӹлӹмӹ вӓр государственный, муниципальный дӓ вес ӹлӹмӹ вӓр фонд гӹц закон доно пӓлдӹртӹмӹ норма семӹнь тӓрдеок ӓль тӱлен кердмӹ ӓк доно пуалтеш.</p>
<p xml:lang="mdf"><em type="bold">41 статья </em></p>
<p>1. Каждыйын шулыкым перегӓш дӓ медицинский палшыкым нӓлӓш праважы улы. Медицинский палшык гражданвлӓлӓн здравоохраненин государственный дон муниципальный учрежденивлӓштӹ тӓрдеок, бюджетӹн средства, страховой взнос дӓ молы вес окса шотеш ӹштӓлтеш.</p>
<p>2. Мары Эл Республикӹштӹ халыкын шулыкым перегӹмӹ дӓ цаткыдемдӹмӹ шотышты программывлӓ финансируялтыт, здравоохраненин государственный, муниципальный системӹвлӓжӹм виӓнгдӹмӹ шотышты мерӓвлӓ ӹштӓлтӹт, эдемӹн шулыкым цаткыдемдӓш, физический культура дон спортым виӓнгдӓш, экологи дон санитарно-эпидемиологический ирелык шотышты ӹнян ӹлӹмӓшлӓн палшышы пӓшӓ дӓ частный медицинский учрежденивлӓн пӓшӓштӹ кымылангдалтыт.</p>
<p>3. Эдемвлӓн ӹлӹмӓшӹштӹлӓн дӓ шулыкыштылан лӱдӹшӹм ӹштӹшӹ факт дон обстоятельствым шӹлтӹмӹ гишӓн должностной эдемвлӓлӓн федеральный закон семӹнь ответственность лӓктеш.</p>
<p xml:lang="mdf"><em type="bold">42 статья </em></p>
<p>Каждыйын йӹрӹм-йӹр ылшы ӹнян средашты ӹлӓш, тӹдӹн махань ылмыжы гишӓн тӧр уверӹм нӓлӓш дӓ ӹшкӹмжӹн шулыкшылан ӓль пурлыкшылан экологический правонарушени доно ӹштӹмӹ эксӹк ӓкӹм пӧртӹлтӹктӓш праважы улы.</p>
<p xml:lang="mdf"><em type="bold">43 статья </em></p>
<p>1. Каждыйын образованилӓн праважы улы.</p>
<p>2. Государственный дон муниципальный тымдымы учреждени дон предприятивлӓштӹ школ яктешӹ, тӹнг общий, кӹдӓлӓш (цицмӓш) общий дӓ кӹдӓлӓш профессиональный образованим цилӓлӓн дӓ тӱлӹдеок нӓлӓш гаранти пуалтеш.</p>
<p>3. Каждыйын государственный ӓль муниципальный тымдымы учрежденивлӓштӹ дӓ предприятивлӓштӹ высший дӓ кӹдӓлӓш профессиональный образованим конкурс негӹцеш оксам тӱлӹдеок нӓлӓш праважы улы.</p>
<p>4. Тӹнг общий образовани обязательный ылеш. Ӓтя-ӓвӓвлӓ ӓль нӹнӹм вашталтышы эдемвлӓ тетявлӓштӹлӓн тӹнг общий образованим нӓлӓш йӧнӹм ӹштӓт.</p>
<p>5. Мары Эл Республика федеральный государственный образовательный стандартвлӓм тӹшлӓш йӧнӹм ӹштӓ, образовани дон самообразованин цилӓ йиш формыштым поддерживая.</p>
<p xml:lang="mdf"><em type="bold">44 статья </em></p>
<p>1. Каждыйлан литературный, художественный, научный, технический дӓ вес йиш творчество, тымдымы пӓшӓ шотышты ирӹк гарантируялтеш. Интеллектуальный собственность закон доно перегӓлтеш.</p>
<p>2. Каждыйын культурный ӹлӹмӓшӹштӹ участвуяш дӓ культура учрежденивлӓ доно пайдаланаш, культурный пайда кычылташ праважы улы.</p>
<p>3. Каждый исторический дӓ культурный пайдам переген кодымы верц шытырланышашлык, истори дон культурын памятниквлӓм перегӹшӓшлык.</p>
<p xml:lang="mdf"><em type="bold">45 статья </em></p>
<p>1. Мары Эл Республикӹштӹ эдемӹн дӓ гражданинӹн праважы дон ирӹкшӹм государство вецӹн перегӹмӓш гарантируялтеш.</p>
<p>2. Каждыйын ӹшкӹмжӹн праважы дон ирӹкшӹм закон доно цӓрӹдӹмӹ цилӓ йӧн доно перегӓш праважы улы.</p>
<p xml:lang="mdf"><em type="bold">46 статья </em></p>
<p>1. Каждыйлан праважы дон ирӹкшӹм суд гач перегӓш гаранти пуалтеш.</p>
<p>2. Государственный властьын органвлӓн, вӓрӹштӹшӹ самоуправленин органвлӓн, общественный ушемвлӓн дӓ должностной эдемвлӓн решени дон действиштӹ (ӓль нимат ӹштӹдӹмӹштӹ) шотышты суд гач обжалуяш лиэш.</p>
<p>3. Государство кӧргӹштӹшӹ правовой перегӓлтмӓш цилӓ йӧнӹм кычылтмы гӹнь, каждый эдемӹн, Россий Федерацин международный договорвлӓжӹ семӹнь, эдемӹн права дон ирӹкшӹм перегӹмӹ шотышты межгосударственный органвлӓшкӹ ядмаш доно миӓш праважы улы.</p>
<p xml:lang="mdf"><em type="bold">47 статья </em></p>
<p>1. Кыды закон доно пӓлемдӹмӹ, тӹ судышты дӓ тӹ судья доно ӹшке делажым анжаш пуаш права гӹц пасна иктӹмӓт кодаш ак ли.</p>
<p>2. Преступленим ӹштӹмӹ велдӹк вуйнаматанеш лыкмы эдемӹн федеральный закон доно анжыктымы случайвлӓштӹ ӹшке делажым присяжный заседательвлӓн участвуйымы судышкы анжаш лыктыкташ праважы улы.</p>
<p xml:lang="mdf"><em type="bold">48 статья </em></p>
<p>1. Каждыйлан квалифицированный юридический палшыкым нӓлӓш права гарантируялтеш. Закон доно пӓлдӹртӹмӹ случайвлӓштӹ юридический палшык тӓрдеок пуалтеш.</p>
<p>2. Кычымы, питӹрен шӹндӹмӹ, преступленим ӹштӹмӹ гишӓн вуйнаматеш лыкмы каждый эдемӹн кычымы, питӹрен шӹндӹмӹ ӓль вуйнаматшы гишӓн увертӓрӹмӹ жеп гӹцок адвокатын (защитникӹн) палшыкшым кычылташ праважы улы.</p>
<p xml:lang="mdf"><em type="bold">49 статья </em></p>
<p>1. Преступленим ӹштӹмӹ гишӓн вуйнаматеш лыкмы каждый эдем тӹдӹн вуйнаматшым федеральный закон доно пӓлдӹртӹмӹ порядкы семӹнь доказываен дӓ судын законный силаш пырышы приговоржы доно раскыдемден шоктымешкӹ вуйнаматанеш ак шотлалт.</p>
<p>2. Вуйнаматанеш лыкмы эдем ӹшкӹмжӹн вуйнаматан агыл ылмыжым доказываяш обязан агыл.</p>
<p>3. Эдемӹн вуйнаматан ылмыжы шотышты карангдаш лидӹмӹ коктелӓнӹмӓш вуйнаматанеш лыкмы эдемӹн пользеш ынгылдаралтеш.</p>
<p xml:lang="mdf"><em type="bold">50 статья </em></p>
<p>1. Иктӓт ик преступлени гишӓнок вес пачаш суйымы лин ак керд.</p>
<p>2. Правосудим ӹштӹмӹ годым федеральный законым пыдыртен нӓлмӹ доказательствывлӓм кычылтмаш цӓрӓлтеш.</p>
<p>3. Преступлени гишӓн суйымы каждый эдемӹн федеральный закон доно пӓлдӹртӹмӹ порядкы семӹнь приговорым кӱшнӹ ылшы судышты вес пачаш анжаш ядаш, тенгеок простьымы гишӓн ӓль наказаним куштылтымы гишӓн ядаш праважы улы.</p>
<p xml:lang="mdf"><em type="bold">51 статья </em></p>
<p>1. Иктӓт ӹшкежӹ, ӹшке пелӓшӹжӹ дӓ федеральный закон доно пӓлдӹртӹмӹ лишӹл родньыквлӓжӹ ваштареш свидетельствуяш обязан агыл.</p>
<p>2. Федеральный закон доно свидетельский показаним пумы шотышты обязанность гӹц карангдымы молы случайвлӓӓт пӓлдӹртӓлт кердӹт.</p>
<p xml:lang="mdf"><em type="bold">52 статья </em></p>
<p>Преступлени велдӹк дӓ властьым тӹргач кычылтмы гишӓн эксӹкӹш вӓрештшӹвлӓн правашты закон доно перегӓлтеш. Государство эксӹкӹш вӓрештшӹвлӓлӓн правосудим кычылташ дӓ ӹштӹмӹ эксӹкӹн ӓкшӹм пӧртӹлтӹктӓш йӧнӹм ӹштӓ.</p>
<p xml:lang="mdf"><em type="bold">53 статья </em></p>
<p>Государственный властьын органвлӓн ӓль нӹнӹн должностной здемвлӓштӹн законный агыл действиштӹ (ӓль нимат ӹштӹдӹмӹштӹ) велдӹк лишӹ эксӹк ӓкӹм государство гӹц пӧртӹлтӹктӓш каждыйын праважы улы.</p>
<p xml:lang="mdf"><em type="bold">54 статья </em></p>
<p>1. Ответственностьым пӓлдӹртӹшӹ ӓль нелемдӹшӹ законын мӹнгешлӓ силажы уке.</p>
<p>2. Иктӓт техень действи верц ак отвечӓйӹ, кыды тӹдӹм ӹштӹмӹ годым правонарушениэш шотлалтде. Правонарушеним ӹштӹмӹ паштек тидӹ гишӓн ответственностьым карангдымы ӓль куштылтымы гӹнь, у закон кычылталтеш.</p>
<p xml:lang="mdf"><em type="bold">55 статья </em></p>
<p>1. Мары Эл Республикӹн Конституциштӹжӹ анжыктен пумы тӹнг права дон ирӹквлӓм эдемӹн дӓ гражданинӹн цилӓн доно ярыктымы молы праважы дон ирӹкшӹм карангдымы ӓль пӹзӹртӹмӹ семӹнь ынгылдараш ак ли.</p>
<p>2. Мары Эл Республикӹштӹ эдемӹн дӓ гражданинӹн праважы дон ирӹкшӹм карангдышы ӓль кӧтӹртӹшӹ законвлӓ лыкталтшашлык агылеп.</p>
<p>3. Эдемӹн дӓ гражданинӹн праважы дон ирӹкшӹ федеральный закон доно тӹнӓры веле чӹдемдӓлт кердӹт, маняры конституционный стройын негӹцшӹм, вес эдемвлӓн нравственностьым, шулыкыштым, праваштым дӓ законный интересӹштӹм перегӓш, сӓндӓлӹкӹн обороныжылан дӓ государствын безопасностьшылан йӧнӹм ӹштӓш керӓл ылыт.</p>
<p xml:lang="mdf"><em type="bold">56 статья </em></p>
<p>1. Мары Эл Республикӹн цилӓ территориштӹжӹ дӓ тӹдӹн пасна вӓрвлӓштӹжӹ чрезвычайный положени федеральный конституционный закон доно пӓлдӹртӹмӹ вир ылмы годым дӓ порядкы семӹнь пырталт кердеш.</p>
<p>2. Чрезвычайный положени условиштӹ гражданвлӓн правашты шотышты гарантивлӓ федеральный конституционный закон доно пӓлемдӓлтӹт.</p>
<p xml:lang="mdf"><em type="bold">57 статья </em></p>
<p>Каждый эдем закон семӹнь пӓлдӹртӹмӹ налог дон сборвлӓм тӱлӹшӓшлык. У налогым пӓлдӹртӹшӹ ӓль налогым тӱлӹшӹвлӓн положеништӹм нелемдӹшӹ законвлӓн мӹнгешлӓ силашты уке.</p>
<p xml:lang="mdf"><em type="bold">58 статья </em></p>
<p>Каждый природым дӓ йӹрвӓш ылшы средам, природын пайдажым перегӹшӓшлык.</p>
<p xml:lang="mdf"><em type="bold">59 статья </em></p>
<p>1. Мары Эл Республикӹштӹ гражданвлӓ военный службым федеральный закон семӹнь эртӓт.</p>
<p>2. Мары Эл Республикӹштӹ гражданинӹн военный службым, тӹдӹм убежденивлӓжӹ дӓ йымылан ӹнянӹмӹжӹ семӹнь эртӓш ак ли гӹнь, тенгеок федеральный закон доно пингӹдемдӹмӹ вес случайвлӓштӹ, альтернативный гражданский служба доно вашталтыкташ праважы улы.</p>
<p xml:lang="mdf"><em type="bold">60 статья </em></p>
<p>Мары Эл Республикӹштӹ Россий Федерацин гражданинжӹ ӹшке праважы дон обязанностьвлӓжӹм 18 иӓш гӹц цилӓге ӹшке вуя ӹштен кердеш.</p>
<p xml:lang="mdf"><em type="bold">61 статья карангдымы. </em></p>
<p xml:lang="mdf"><em type="bold">62 статья карангдымы. </em></p>
<p xml:lang="mdf"><em type="bold">63 статья </em></p>
<p>Ти главан положенивлӓжӹ Мары Эл Республикӹштӹ эдемӹн правовой статусшын негӹц ылыт дӓ, ти Конституциштӹ пӓлдӹртӹмӹ порядкы гӹц пасна, вес семӹнь нӹнӹм вашталташ ак ли.</p>
<p xml:lang="udm"><em type="bold">3 </em><em type="bold">глава </em><em type="bold">. </em><em type="bold">МАРЫ ЭЛ РЕСПУБЛИКӸН </em></p>
<p xml:lang="udm"><em type="bold">ГОСУДАРСТВЕННЫЙ СОБРАНИ </em><em type="bold">ЖӸ </em></p>
<p xml:lang="mdf"><em type="bold">64 статья </em></p>
<p>1. Мары Эл Республикӹн Государственный Собранижӹ - Мары Эл Республикӹн парламентшӹ - Мары Эл Республикӹштӹ государственный властьын сек кӱшӹл дӓ лач ик законодательный органжы ылеш.</p>
<p>2. Мары Эл Республикӹн Государственный Собранижӹ тергӹмӹ полномочим Мары Эл Республикӹн Конституцижӹ дӓ Мары Эл Республикӹн законвлӓжӹ доно пӓлдӹртӹмӹ предел дӓ формывлӓ семӹнь шокта.</p>
<p xml:lang="mdf"><em type="bold">65 статья </em></p>
<p>1. Мары Эл Республикӹн Государственный Собранижӹ 52 депутатым уша.</p>
<p>2. Мары Эл Республикӹн Государственный Собранижӹн ик созывшын полномочи срокшы - вӹц и.</p>
<p>3. Мары Эл Республикӹн Государственный Собранижӹн ик созыв депутатвлӓн полномочи срокышты, федеральный законышты, ти Конституциштӹ анжыктымы случайвлӓ гӹц пасна, - вӹц и.</p>
<p>4. Мары Эл Республикӹн Государственный Собранижӹн анзыцшы созывшын полномочижӹ Мары Эл Республикӹн Государственный Собранижӹн у созывшын пӹтӓришӹ заседанижӹ кечӹн пӹтӓ.</p>
<p>5. Мары Эл Республикӹн Государственный Собранин депутатвлӓм айырымы порядкы федеральный закон дӓ Мары Эл Республикӹн законжы доно пӓлдӹртӓлтеш.</p>
<p xml:lang="mdf"><em type="bold">66 статья </em></p>
<p>Мары Эл Республикӹн Государственный Собранин депутатеш Россий Федерацин 21 им темӹшӹ дӓ айырымашты участвуяш праваан гражданин айырымы лин кердеш.</p>
<p>Мары Эл Республикӹн Государственный Собранижӹн депутатвлӓжӹ Мары Эл Республикӹн территориштӹжӹ ӹлӹшӹ дӓ федеральный законлан келшӹшӹн активный айырымы праваан ылшы Россий Федерацин гражданвлӓжӹ доно цилӓлӓн икань ылшы дӓ тӧрӧк айырымы права негӹцеш йӹвӹрт голосуйымы доно айыралтыт.</p>
<p xml:lang="mdf"><em type="bold">67 статья </em></p>
<p>1. Ӹшке полномочи срокшы жепӹштӹ Мары Эл Республикӹн Государственный Собранижӹн депутатшы Россий Федерацин Федеральный Собранин Государственный Думыжын депутатшы, Россий Федерацин Федеральный Собранин Федераци Советшӹн членжӹ, государственный властьын вес законодательный (представительный) органжын ӓль муниципальный образованин представительный органжын депутатшы, судья лин ак керд, Россий Федерацин молы государственный должностьвлӓжӹм, Мары Эл Республикӹн молы государственный должностьвлӓжӹм, федеральный государственный службын должностьвлӓжӹм, Мары Эл Республикӹн государственный граждан службын должностьвлӓжӹм, тенгеок муниципальный должность дон муниципальный службын должностьвлӓжӹм, федеральный закон доно весӹ пӓлемдӓлтде гӹнь, нӓлӹн ак керд.</p>
<p>2. Мары Эл Республикӹн Государственный Собранижӹн соок (профессиональный постоянный негӹцеш) пӓшӓм ӹштӹшӹ депутатшы тымдымы, наука дӓ молы творческий гӹц пасна окса тӱлӹмӓн вес пӓшӓм, Россий Федерацин законодательствыштыжы весӹ пӓлемдӓлтде гӹнь, ӹштен ак керд. Тидӹн годым тымдымы, наука дӓ молы творческий пӓшӓ лач вес сӓндӓлӹквлӓн, международный дон вес сӓндӓлӹк организацивлӓн, вес сӓндӓлӹк граждан дон гражданствыдымы эдемвлӓн средствашты шотеш веле, Россий Федерацин международный договорыштыжы ӓль Россий Федерацин законодательствыштыжы весӹ пӓлемдӓлтде гӹнь, тӱлалт ак керд <em type="italic">. </em></p>
<p xml:lang="mdf"><em type="bold">68 статья </em></p>
<p>1. Мары Эл Республикӹн Государственный Собранижӹн депутатвлӓжӹн парламентский дӓ депутатский запросым ӹштӓш правашты улы.</p>
<p>2. Мары Эл Республикӹн Государственный Собранижӹн депутатвлӓжӹн пӓшӓштӹ доно кӹлдӓлтшӹ ядмашвлӓ закон семӹнь решӓлтӹт.</p>
<p xml:lang="mdf"><em type="bold">69 статья </em></p>
<p>1. Мары Эл Республикӹн Государственный Собранижӹн депутатшы депутат пӓшӓм ӹштӹмӹжӹ годым Мары Эл Республикӹн Конституцижӹ дӓ республикӹн законвлӓжӹ доно пӓлдӹртӹмӹ гарантивлӓ доно пайдалана.</p>
<p>2. Депутатым ӹшке шанымашыжым лыктын келесӹмӹжӹ гишӓн, голосуйымы годым ӹшке позицижӹм анжыктымыжы гишӓн дӓ депутатын статусшылан сарасышы молы ашкылым ӹштӹмӹжӹ гишӓн уголовный ӓль административный ответственностьыш шыпшаш ак ли, тенгеок тӹдӹн полномочи срокшы лӓкмӹкӓт. Депутат халык анзылны лӹмдӹл, ӓляклен попен дӓ федеральный закон семӹнь шамакым кычаш тергӹшӹ вес нарушеним ӹштен гӹнь, ти положени техень случайым ак ӓвӓлтӹ.</p>
<p xml:lang="mdf"><em type="bold">70 статья </em></p>
<p>1. Мары Эл Республикӹн Государственный Собранижӹ, соок пӓшӓлӹшӹ орган лин, ӹшке пӓшӓжӹм сессивлӓ, комитет дон комиссивлӓн заседанивлӓштӹ, парламент колыштмаш семӹнь дӓ Мары Эл Республикӹн законжы доно пӓлемдӹмӹ молы форма доно ӹштӓ.</p>
<p>2. Мары Эл Республикӹн Государственный Собранижӹ, тӹдӹн составышкыжы депутатвлӓн пӓлдӹртӹмӹ шот гӹц кым пайыштышы кок пай гӹц чӹдӹм агыл айырымы гӹнь, тӹдӹм айырымы кечӹ гӹц кымлы кечӹ гӹц позда агыл срокышты пӹтӓришӹ заседанишкӹжӹ погына.</p>
<p>Мары Эл Республикӹн Вуйлатышыжы Мары Эл Республикӹн Государственный Собранижӹн у созывшым пӹтӓришӹ заседанишкӹ погаш праваан.</p>
<p>3. Карангдымы.</p>
<p>4. Мары Эл Республикӹн Государственный Собранижӹн полномочижӹ Мары Эл Республикӹн Конституциштӹжӹ, Мары Эл Республикӹн законыштыжы федеральный законлан келшӹшӹн пӓлдӹртӹмӹ порядкы семӹнь дӓ срокышты пӹтӓ.</p>
<p>5. Мары Эл Республикӹн Государственный Собранижӹн полномочивлӓжӹ срок шодеок пӹтен кердӹт:</p>
<p>а) республикӹн законыштыжы анжыктымы порядкы семӹнь Мары Эл Республикӹн Государственный Собранижӹн ӹшкӹмжӹм ӹшке шӓлӓтӹмӹ гишӓн решеним лыкмыжы годым;</p>
<p>б) Мары Эл Республикӹн Государственный Собранижӹн депутатвлӓжӹн ти составшын правомочный агыл ылмыжы гишӓн Мары Эл Республикӹн Верховный Судшын решенижӹ силаш пырымы годым, тенгеок депутатвлӓн ӹшке полномочиштӹм пӹтӓрӹмӹштӹ велдӹк;</p>
<p>в) федеральный законышты анжыктымы молы негӹц семӹнь.</p>
<p>6. Мары Эл Республикӹн Государственный Собранижӹн полномочижӹ срок шодеок пӹтӹмӹ годым Мары Эл Республикӹн Государственный Собранишкӹжӹ церотдымы айырымаш федеральный законышты дӓ Мары Эл Республикӹн законыштыжы пӓлдӹртӹмӹ порядкы семӹнь дӓ срокышты эртӓрӓлтеш.</p>
<p xml:lang="mdf"><em type="bold">71 статья </em></p>
<p>1. Мары Эл Республикӹн Государственный Собранижӹн сессивлӓжӹм Мары Эл Республикӹн Государственный Собранижӹн Вуйлатышыжы пога дӓ кым тӹлзеш ик гӓнӓ гӹц чӹдӹ агыл эртӓрӓ.</p>
<p>2. Мары Эл Республикӹн Вуйлатышыжын требованижӹ доно ӓль Мары Эл Республикӹн Государственный Собранижӹн айырымы депутатвлӓн шот гӹц кым пайыштышы ик пайжы гӹц чӹдӹн агыл предложеништӹ доно Мары Эл Республикӹн Государственный Собранижӹн сессижӹ техень требовани ӓль предложени пырымы кечӹ гӹц 10 кечӹ лошты погалтеш.</p>
<p>3. Мары Эл Республикӹн Государственный Собранижӹн заседанижӹ (сессижӹ) правомочный ылмыжы Мары Эл Республикӹн законжы доно ти Конституцин положенивлӓжӹм шотышкы нӓлӹн пӓлемдӓлтеш.</p>
<p>Мары Эл Республикӹн Государственный Собранижӹн заседанивлӓжӹ, федеральный законвлӓ, Мары Эл Республикӹн законвлӓжӹ, тенгеок Мары Эл Республикӹн Государственный Собранижӹн Регламентшӹ доно пӓлдӹртӹмӹ случайвлӓ гӹц пасна, виш ылыт.</p>
<p xml:lang="mdf"><em type="bold">72 статья </em></p>
<p>1. Мары Эл Республикӹн Государственный Собранижӹ ӹшкӹмжӹн составшы гӹц Мары Эл Республикӹн Государственный Собранижӹн Вуйлатышым дӓ тӹдӹн вашталтышывлӓм айыра.</p>
<p>2. Мары Эл Республикӹн Государственный Собранин Вуйлатышыжы Мары Эл Республикӹн Государственный Собранин сессим пога, заседаним видӓ дӓ кӧргӹ пӓшӓм вуйлата, Мары Эл Республикӹн Государственный Собранин постановленивлӓэш кидшӹм пиштӓ, распоряженивлӓм лыктеш, переговорвлӓм эртӓрӓ дӓ Мары Эл Республикӹн Государственный Собрани дон Россий Федерацин субъектвлӓн законодательный органвлӓ (парламентвлӓ) лоштышы соглашенивлӓэш кидшӹм пиштӓ.</p>
<list><p type="listitem">Мары Эл Республикӹн Государственный Собранин Вуйлатышыжын вашталтышывлӓжӹ Мары Эл Республикӹн Государственный Собранин Вуйлатышын шӱдӹмӹ доно тӹдӹн пасна функцижӹм шоктат, Мары Эл Республикӹн Государственный Собранин комитет дон комиссивлӓн пӓшӓштӹм виктӓрӓт, тенгеок Вуйлатышы уке годым ӓль ӹшке обязанностьвлӓжӹм ӹштен керддӹмӹ годым тӹдӹм вашталтат.</p>
</list><p>4. Мары Эл Республикӹн Государственный Собранижӹ закон лыкмы пӓшӓм видӓш, Мары Эл Республикӹн Государственный Собранижӹн анжышашлык ядмашвлӓм йӓмдӹлӓш дӓ анзыцок анжаш депутатвлӓ логӹц комитет дон комиссивлӓм ӹштӓ.</p>
<p>5. Мары Эл Республикӹн Государственный Собрани регламентӹм принимая, ӹшке пӓшӓжӹн процедурыжым организуйымы ядмашвлӓ шотышты постановленивлӓм лыктеш.</p>
<p>6. Мары Эл Республикӹн Государственный Собранижӹ организационный решеним йӓмдӹлӓш Мары Эл Республикӹн Государственный Собранижӹн Президиумжым ӹштӓ. Президиумын составшым Мары Эл Республикӹн Государственный Собранижӹ пӓлемдӓ.</p>
<p xml:lang="mdf"><em type="bold">73 статья </em></p>
<p>1. Мары Эл Республикӹн Государственный Собранижӹн веденишкӹжӹ пырат:</p>
<p>а) Мары Эл Республикӹн Конституцижӹм дӓ тӹшкӹ тӧрлӓтӹмӓшвлӓм принимайымаш;</p>
<p>б) карангдымы;</p>
<p>в) карангдымы;</p>
<p>г) Мары Эл Республикӹн государственный устройствыжы шотышты ядмашвлӓм решӹмӓш;</p>
<p>д) государственный властьын исполнительный органвлӓжӹн системӹштӹм пӓлемдӹмӓш;</p>
<p>е) Мары Эл Республикӹн Центральный избирательный комиссижӹн пел составшым назначымаш;</p>
<p>ж) Россий Федерацин Федеральный Собранижӹн Государственный Думышты законодательный инициативӹм ӹлӹмӓшӹш пыртымаш;</p>
<p>з) Мары Эл Республикӹн референдумжым назначымаш, Мары Эл Республикӹн Вуйлатышы отзыв шотышты голосуйымашым назначымаш;</p>
<p>и) Мары Эл Республикӹн Государственный Собранижӹн депутатвлӓм айырымашым назначымаш; Мары Эл Республикӹн Вуйлатышыжым айырымашым назначымаш;</p>
<p>к) Мары Эл Республикӹн Вуйлатышыжын представлени семӹнь Мары Эл Республикӹн Правительствыжын членвлӓм назначымашым келӹштӓрӹмӓш;</p>
<p>л) Мары Эл Республикӹн Правительствыжын Мары Эл Республикӹн Государственный Собранижӹ доно келӹштӓрӹмӹ семӹнь шагалтымы членвлӓжӹлӓн ӹнянӹмӹ гишӓн ядмашым решӹмӓш;</p>
<p>м) Мары Эл Республикӹн Вуйлатышыжын исполнительный властьын анзыкылашы жепеш пӓшӓжӹ шотышты йӓмдӹлӹмӹ программыжым, республикӹштӹшӹ положени гишӓн и йӹде ӹштӹмӹ посланивлӓжӹм анжымаш, Мары Эл Республикӹн Правительствыжын пӓшӓ лӓктӹшӹжӹ гишӓн, тӹ шотышток Мары Эл Республикӹн Государственный Собранижӹн шӹндӹмӹ ядмашвлӓжӹ доно, Мары Эл Республикӹн Вуйлатышыжын и йӹде ӹштӹмӹ отчетвлӓжӹм колыштмаш;</p>
<p>н) Мары Эл Республикӹн республиканский бюджетшӹм, республикӹн государственный бюджетный агыл фондвлӓжӹн бюджетӹштӹм дӓ нӹнӹм шоктымы гишӓн отчетвлӓм пӓлемдӹмӓш, республиканский налог дон сборвлӓм пӓлемдӹмӓш, бюджетӹн ассигнованим тергӹшӹ экономически дӓ социально виӓнгмӓш шотышты республиканский программывлӓм пингӹдемдӹмӓш;</p>
<p>о) республиканский собственностьым виктӓрӹмӹ дӓ кычылтмы порядкым пингӹдемдӹмӓш. Ти пӓшӓм шокташ полномочиӓн ылшы молы органвлӓ доно иквӓреш Мары Эл Республикӹн законвлӓжӹм тӹшлӹмӹм дӓ шоктен толмым, Мары Эл Республикӹн республиканский бюджетшӹм, республикӹн государственный бюджетный агыл фондвлӓжӹн бюджетӹштӹм темӹмӹм, республикӹн собственностьшым кычылтмы пингӹдемдӹмӹ порядкым тӹшлӹмӹм тергӹмӓш. Мары Эл Республикӹн Государственный Собранижӹлӓн дӓ (ӓль) Мары Эл Республикӹн Государственный Собранижӹн депутатвлӓлӓн пӓшӓлӓшӹштӹ йӧнӹм ӹштӓш айырымы расход шотышты Мары Эл Республикӹн республиканский бюджетшӹм темӹмӹм тергӹмӹ годым Мары Эл Республикӹн Государственный Собранижӹн полномочижӹ ак чӹдемдӓлт. Мары Эл Республикӹн Государственный Собранижӹ Мары Эл Республикӹн Государственный счетный палатыжым ӹштӓ, тӹдӹн составшым дӓ пӓшӓ порядкыжым закон пӓлемдӓ;</p>
<p>п) карангдымы;</p>
<p>р) суд дӓ правам перегӹмӹ органвлӓн кадрвлӓ доно кӹлдӓлтшӹ ядмашвлӓм Россий Федерацин законвлӓм лыкмы семӹнь решӹмӓш;</p>
<p>с) Мары Эл Республикӹн Прокурорым назначымы доно кӹлдӓлтшӹ ядмашвлӓм анжымаш;</p>
<p>т) республикӹн административно-территориальный пайылалтмы ядмашвлӓм решӹмӹ порядкым пӓлдӹртӹмӓш;</p>
<p>у) Мары Эл Республикӹн договорвлӓм ӹштӹмӹм дӓ шӧрӹмӹм учреждӓйӹмӓш, республикӹн границӓжӹм вашталтымы гишӓн соглашеним пингӹдемдӹмӓш, Россий Федераци дон Мары Эл Республика лошты полномочим пайылымы гишӓн договорын проектшӹм ярыктымаш;</p>
<p>ф) Мары Эл Республикӹн государственный наградывлӓм учреждӓйӹмӓш, Мары Эл Республикӹн почетан лӹмвлӓм пӓлдӹртӹмӓш;</p>
<p>х) Мары Эл Республикӹн законвлӓм ынгылдарымаш;</p>
<p>ц) Россий Федерацин Конституцижӹ, федеральный законвлӓ, Мары Эл Республикӹн Конституцижӹ дӓ законвлӓжӹ доно пӓлемдӹмӹ вес полномочивлӓм шоктымаш.</p>
<p>2. Мары Эл Республикӹн Государственный Собранижӹ Мары Эл Республикӹн ведени предметшӹ, Россий Федераци дон Мары Эл Республикӹн иквӓрешшӹ ведени предметӹштӹ шотышты законодательный регулированим тӹдӹлӓн пумы полномочивлӓ семӹнь шокта. Мары Эл Республикӹн Государственный Собранижӹ ӹшке ведеништӹжӹ ылшы предметвлӓ логӹц маханьы доно законвлӓм лыкшашлык, а маханьы доно - постановленивлӓм, тидӹ шотышты регламентацим федеральный законлан келшӹшӹн Мары Эл Республикӹн законжы пингӹдемдӓ.</p>
<p>3. Федеральный законлан келшӹшӹн Мары Эл Республикӹн Конституциштӹжӹ вес семӹнь пӓлдӹртӹмӹ агыл гӹнь, законвлӓ пӓлемдӹмӹ цилӓ депутат шот гӹц шукыракшын голосуйымаш доно принимаялтыт; федеральный законлан келшӹшӹн Мары Эл Республикӹн Конституциштӹжӹ вес семӹнь пӓлдӹртӹмӹ агыл гӹнь, Мары Эл Республикӹн Государственный Собранижӹн постановленивлӓ айырымы депутатвлӓн шот гӹц шукыракын голосуйымаш доно принимаялтыт.</p>
<p>4. Мары Эл Республикӹн Государственный Собранижӹн Мары Эл Республикӹн Вуйлатышыжылан, Мары Эл Республикӹн Правительствыжылан нӹнӹн принимайымы нормативно-правовой актвлӓм карангдаш ӓль вашталтышым, привайымашым пырташ кӓнгӓшӹм пуаш, тенгеок анжыктымы актвлӓм суд порядкы семӹнь обжалуяш ӓль Россий Федерацин Конституционный Судыш дӓ Мары Эл Республикӹн Конституционный Судыш запросым ӹштӓш праважы улы.</p>
<p xml:lang="mdf"><em type="bold">74 статья </em></p>
<p>1. Мары Эл Республикӹн Государственный Собраништӹжӹ законодательный инициативылан Мары Эл Республикӹн Вуйлатышыжын, Мары Эл Республикӹн Государственный Собрани депутатвлӓн, Мары Эл Республикӹн Государственный Собрани комитетвлӓн, Мары Эл Республикӹн Правительствыжын, Россий Федерацин Федеральный Собранижӹн Федераций Советшӹн членвлӓжӹн - Мары Эл Республикӹн Государственный Собранижӹ дон Мары Эл Республикӹн Правительствыжын представительвлӓштӹн, муниципальный образованивлӓн представительный органвлӓштӹн правашты улы.</p>
<p>Мары Эл Республикӹн Конституционный, Верховный дӓ Арбитражный судвлӓжӹ дӓ Мары Эл Республикӹн прокуроржы ӹшке ведеништӹштӹ ылшы ядмашвлӓ доно закон лыкмы инициативылан праваан ылыт.</p>
<p>2. Налогвлӓм пыртымы ӓль карангдымы, нӹнӹм тӱлӹмӹ гӹц кодымы гишӓн, Мары Эл Республикӹн финанс обязательствывлӓжӹм вашталтымы гишӓн законопроектвлӓм, Мары Эл Республикӹн республиканский бюджетшӹн средстважы гӹц тӱлӹшӓшлӹк расходвлӓ гишӓн молы законопроектӹм Мары Эл Республикӹн Государственный Собранижӹ Мары Эл Республикӹн Вуйлатышыжын анжаш пумыжы доно ӓль тӹдӹн заключенижӹ ылмы годым анжа. Ти заключени Мары Эл Республикӹн Государственный Собранишкӹжӹ коклы календарный кечӹ жепӹштӹ пуалтеш.</p>
<p>3. Мары Эл Республикӹн Вуйлатышыжын пумы законопроектвлӓ сесси анжымашкы обязательно пырталтыт дӓ Государственный Собраништӹ сек пӹтӓриок анжалтыт.</p>
<p xml:lang="mdf"><em type="bold">75 статья </em></p>
<p>1. Мары Эл Республикӹн Вуйлатышыжы республикӹн принимайымы Конституцижӹ пырымы кечӹ гӹц луатнӹл кечӹ жепӹштӹ тӹшӓкен кидшӹм пиштӓ дӓ тӹдӹм халыклан пӓлӹмӹм ӹштӓ.</p>
<list><p type="listitem">Мары Эл Республикӹн Государственный Собранижӹн принимайымы законвлӓ вӹц кечӹ жепӹштӹ законышты пӓлдӹртӹмӹ порядкы семӹнь Мары Эл Республикӹн Вуйлатышыжылан кид пиштӓш дӓ халыклан пӓлӹмӹм ӹштӓш колталтыт.</p>
<p type="listitem">Мары Эл Республикӹн Вуйлатышыжы луатнӹл кечӹ жепӹштӹ законым карангда гӹнь, Мары Эл Республикӹн Государственный Собранижӹ ти законым угӹц анжа. Угӹц анжымы годым Мары Эл Республикӹн Государственный Собранижӹн депутатвлӓн пӓлдӹртӹмӹ шот гӹц кым пайыштышы кок пай гӹц чӹдӹн агыл законым анзыц принимайымы редакци доно ярыктат гӹнь, Мары Эл Республикӹн Вуйлатышыжы шӹм кечӹ жепӹштӹ законеш кидшӹм пиштӹшӓшлык дӓ тӹдӹ пецӓтлӓлтшӓшлык.</p>
</list><list><p type="listitem">Лач законыштыжок весӹм пӓлдӹртӹмӹ агыл гӹнь, Мары Эл Республикӹн законжы тӹдӹм официально пецатлӹмӹ паштек силаш пыра. Эдемӹн дӓ гражданинӹн праважы дон ирӹкшӹм перегӹмӹ ядмашвлӓ шотышты Мары Эл Республикӹн законвлӓжӹ нӹным официально пецӓтлӹмӹ паштек лу кечӹ гӹц анзыц агыл силаш пырат.</p>
</list><p>Налог дон сборвлӓ гишӓн законодательство актвлӓн пецӓтлӓлтмӹ дӓ силаш пырымы айыртемвлӓштӹм федеральный закон регулируя.</p>
<p xml:lang="udm"><em type="bold">4 глава. </em><em type="bold">МАРЫ ЭЛ РЕСПУБЛИКӸН ВУЙЛАТЫШЫЖЫ </em><em type="bold">. </em></p>
<p xml:lang="udm"><em type="bold">ИСПОЛНИТЕЛЬНЫЙ ВЛАСТЬ </em></p>
<p xml:lang="mdf"><em type="bold">76 статья </em></p>
<p>1. Мары Эл Республикӹн Вуйлатышыжы Мары Эл Республикӹн сек кӱшӹл должностной эдемжӹ дӓ Мары Эл Республикӹн Правительствыжын Председательжӹ ылеш.</p>
<p>2. Мары Эл Республикӹн Вуйлатышешӹжӹ Россий Федерацин 30 иӓш гӹц сӓмӹрӹк агыл гражданинжӹ айыралт кердеш.</p>
<p>3. Мары Эл Республикӹн Вуйлатышыжы ик жепӹшток Россий Федераци Федеральный Собранин Государственный Думыжын депутатшы, Россий Федераци Федеральный Собранин Федераци Советшӹн членжӹ, судья лин ак керд, Россий Федерацин молы государственный должностьвлӓжӹм, Мары Эл Республикӹн молы государственный должностьвлӓжӹм, федеральный государственный службын должностьвлӓжӹм, Мары Эл Республикӹн государственный граждан службыжын должностьвлӓжӹм, тенгеок муниципальный должностьвлӓм дӓ муниципальный службын должностьвлӓжӹм нӓлӹн ак керд, тымдымы, наука дӓ молы творческий гӹц пасна окса тӱлӹмӓн молы пӓшӓм, Россий Федерацин законодательствыштыжы весӹм пӓлдӹртӹмӹ агыл гӹнь, ӹштен ак керд. Тидӹн годым тымдымы, наука дӓ молы творческий пӓшӓ лач вес сӓндӓлӹквлӓн, международный дон вес сӓндӓлӹк организацивлӓн, вес сӓндӓлӹк граждан дон гражданствыдымы эдемвлӓн средствашты шотеш веле, Россий Федерацин международный договорыштыжы ӓль Россий Федерацин законодательствыштыжы весӹ пӓлемдӓлтде гӹнь, тӱлалт ак керд <em type="italic">. </em>Тидӹ статьян федеральный государственный службын должностьвлӓжӹм нӓлмӹ доно кӹлдӓлтшӹ лаштыкыштыжы пӓлдӹртӹмӹ ограниченивлӓ Россий Федерацин Президентшӹн указвлӓжӹ доно пӓлдӹртӹмӹ случайвлӓштӹ ак кычылталтеп. </p>
<p xml:lang="mdf"><em type="bold">77 статья </em></p>
<p>1. Мары Эл Республикӹн Вуйлатышыжы Мары Эл Республикӹн территориштӹжӹ ӹлӹшӹ дӓ федеральный законлан келшӹшӹн активный айырымы праваан ылшы Россий Федерацин гражданвлӓжӹ доно цилӓлӓн икань ылшы дӓ тӧрӧк айырымы права негӹцеш йӹвӹрт голосуйымы доно вӹц и жепеш айыралтеш.</p>
<p>2. Мары Эл Республикӹн Вуйлатышешӹжӹ Россий Федерацин Конституцижӹлӓн, федеральный законлан келшӹшӹн пассивный айырымы праваан, вес сӓндӓлӹк гражданствыдымы ӓль Россий Федерацин гражданинжӹлӓн пумы вес сӓндӓлӹк территориштӹ ӹлӓш виддӹмӹ ӓль соок ӹлӓш правам пингӹдемдӹшӹ вес документдӹмӹ Россий Федерацин гражданинжӹ айырымы лин кердеш.</p>
<p>3. Мары Эл Республика Вуйлатышы должностьым ик эдемок кок срок гӹц утла пачелӓ нӓлӹн ак керд.</p>
<p>4. Мары Эл Республикӹн Вуйлатышыжым айырымы порядкы Мары Эл Республикӹн законжы доно федеральный законвлӓлӓн келшӹшӹн пӓлдӹртӓлтеш. </p>
<p xml:lang="mdf"><em type="bold">78 статья </em></p>
<list><p type="listitem">Мары Эл Республикӹн Вуйлатышыжы должностьыш техень присягым пумы жеп гӹц шагалеш: <span type="quote">"Халыклан, Россий Федерацин Конституцижӹлӓн, Мары Эл Республикӹн Конституцижӹлӓн ӹнянӹн служаш, нӹнӹм перегӓш, эдемӹн дӓ гражданинӹн права дон ирӹкӹштӹм тӹшлӓш, шотеш пиштӓш дӓ перегӓш, Мары Эл Республикӹн Вуйлатышыжын мӹнь вӹкем пиштӹмӹ кӱкшӹ обязанностьвлӓжӹм добросовестно шокташ клятвым пуэм"</span>. Присяга Мары Эл Республикӹн Государственный Собранижӹн заседаништӹжӹ мары дӓ (ӓль) руш йӹлмӹ доно пуалтеш.</p>
</list><p>2. карангдымы.</p>
<p xml:lang="mdf"><em type="bold">79 статья </em></p>
<p>Мары Эл Республикӹн Вуйлатышыжы:</p>
<p>а) Мары Эл Республикӹн гражданвлӓжӹн права дон ирӹкӹштӹлӓн, республикӹн безопасностьлан дӓ территори шотышты цела ылмылан, тӹдӹн территориштӹ законность дон правопорядкылан йӧнӹм ӹштӓ;</p>
<p>б) карангдымы;</p>
<p xml:lang="udm">в) Мары Эл Республикӹн Центральный избирательный комиссин пел составшым назнача;</p>
<p>г) карангдымы;</p>
<p>д) Мары Эл Республикӹн Государственный Собранижӹ докы республикӹштӹшӹ положени гишӓн и йӹде ӹштӹмӹ послани доно обращаялташ праваан;</p>
<p>е) Мары Эл Республикӹн исполнительный власть органвлӓн системӹм вуйлата дӓ Мары Эл Республикӹн Государственный Собранижӹ дон нӹнӹ лошты кӹл кычымашлан йӧнӹм ӹштӓ;</p>
<p>ж) Мары Эл Республикӹн Конституцижӹм дӓ законвлӓжӹм тӹшлӓш йӧнӹм ӹштӓ;</p>
<p>з) Мары Эл Республикӹн Вуйлатышыжын Администрацижӹм цымыра дӓ Мары Эл Республикӹн исполнительный властьын органвлӓжӹн структурыштым пӓлемдӓ;</p>
<p>и) Мары Эл Республикӹн Государственный Собранижӹ доно келӹштӓрен, Мары Эл Республикӹн Правительствыжым цымыра; тӹдӹн составышкыжы вашталтышвлӓм пырта;</p>
<p>к) Мары Эл Республикӹн республиканский бюджетшӹм йӓмдӹлӓ дӓ Мары Эл Республикӹн Государственный Собранижӹлӓн пуа, тӹдӹм темен миӓш йӧнӹм ӹштӓ, тӹдӹм темӹмӹ гишӓн отчетым пуа, Мары Эл Республикӹн Государственный Собранижӹлӓн Мары Эл Республикӹн Правительствыжын пӓшӓ лӓктӹшӹжӹ гишӓн, тӹ шотышток Мары Эл Республикӹн Государственный Собранижӹн шӹндӹмӹ ядмашвлӓжӹ доно, и йӹде отчетым пуа;</p>
<p>л) государственный властьын федеральный органвлӓжӹ, Россий Федерацин субъектвлӓштӹжӹ ылшы государственный власть органвлӓ, вӓрӹштӹшӹ самоуправлени органвлӓ доно кӹл кычымашты дӓ вес сӓндӓлӹквлӓ доно экономический кӹл кычымашты республикӹм представляйӓ, договорвлӓ дон соглашенивлӓэш республика лӹм доно кидшӹм пиштӓ ;</p>
<p xml:lang="rus">м) республикӹн полномочный представительвлӓм назнача;</p>
<p>н) государственный наградывлӓ доно награждая дӓ почетный лӹмвлӓм пуа;</p>
<p>о) Россий Федерацин Конституцижӹ, федеральный законвлӓ, Мары Эл Республикӹн тидӹ Конституцижӹ дӓ законвлӓжӹ доно келшӹшӹн вес полномочивлӓм ӹлӹмӓшӹш пырта.</p>
<p xml:lang="mdf"><em type="bold">80 статья </em></p>
<p>1. Мары Эл Республикӹн Вуйлатышыжын полномочижӹ тӹдӹн должностьышты ылмы срокшы пӹтӹмӹ велдӹк угӹц айырымы Мары Эл Республикӹн Вуйлатышыжын присягым пумыжы жепӹн пӹтӓ.</p>
<p>2. Мары Эл Республикӹн Вуйлатышыжын полномочижӹ срок шодеок пӹтен кердеш:</p>
<p>а) тӹдӹн колымыжы велдӹк;</p>
<p>б) тӹдӹн ӹшке кымылын отставкыш лӓкмӹжӹ велдӹк;</p>
<p>в) суд тӹдӹм ӹштен керддӹмеш (дееспособный агылеш) ӓль тӹрӹс агыл ӹштен кердшеш шотлымы годым;</p>
<p>г) суд тӹдӹм увердеок ямшеш шотлымы ӓль колышеш увертӓрӹмӹ годым;</p>
<p>д) тӹдӹн шотышты судын вуйнаматеш шотлымы приговорын законный вим нӓлмӹжӹ годым;</p>
<p>д1) Мары Эл Республикӹн территориштӹжӹ регистрируйымы айырышывлӓн пӓлдӹртӹмӹ порядкы семӹнь отзывышты годым;</p>
<p>е) тӹдӹн Россий Федераци ӧрдӹжкӹ соэшок ӹлӓш кемӹжӹ годым;</p>
<p>ж) Россий Федерацин гражданствыжым ямдымыжы годым;</p>
<p>ж1) вес сӓндӓлӹк гражданствым ӓль вес сӓндӓлӹк территориштӹ ӹлӓш видӹм ӓль соок ӹлӓш правам пингӹдемдӹшӹ вес документӹм нӓлмӹжӹ годым;</p>
<p>з) федеральный законышты анжыктымы молы негӹц лимӹ годым.</p>
<p>3. карангдымы.</p>
<p xml:lang="mdf"><em type="bold">81 статья карангдымы. </em></p>
<p xml:lang="mdf"><em type="bold">82 статья </em></p>
<p>Мары Эл Республикӹн Вуйлатышыжын полномочижӹ срок шодеок пӹтӹмӹ годым Мары Эл Республикӹн Вуйлатышыжын обязанностьшым ик жеп шоктышы эдемӹм Россий Федерацин Президентшӹ федеральный законодательствышты пӓлдӹртӹмӹ порядкы семӹнь назнача. Мары Эл Республикӹн Вуйлатышыжын обязанностьшым шоктышын Мары Эл Республикӹн Государственный Собранижӹм шӓлӓтен колташ, Мары Эл Республикӹн Конституцижӹм вашталтымы гишӓн предложенивлӓм пуаш праважы уке.</p>
<p xml:lang="mdf"><em type="bold">83 статья </em></p>
<p>1. Мары Эл Республикӹн Вуйлатышыжы указ дон распоряженивлӓм лыктеш.</p>
<p>2. Мары Эл Республикӹн Вуйлатышыжын указ дон распоряженивлӓжӹ республикӹн цилӓ территориштӹжӹ шокталтшашлык ылыт.</p>
<p>3. Мары Эл Республикӹн Вуйлатышыжын указ дон распоряженивлӓжӹ федеральный законодательствылан, Мары Эл Республикӹн Конституцижӹлӓн дӓ законвлӓжӹлӓн ваштареш лишӓшлык агылеп.</p>
<p xml:lang="mdf"><em type="bold">84 статья </em></p>
<p>1. Мары Эл Республикӹн Вуйлатышыжы государственный властьын кӱшӹл исполнительный органжым - Мары Эл Республикӹн Правительствыжым - цымыра.</p>
<p>2. Мары Эл Республикӹн Правительствыжы Россий Федерацин Конституцижӹ, федеральный законвлӓ дӓ Россий Федерацин молы нормативный правовой актвлӓ, Мары Эл Республикӹн Конституцижӹ, республикӹн законвлӓжӹ дӓ республикӹн молы правовой актвлӓ негӹцеш дӓ нӹнӹм шокташ манын Мары Эл Республикӹн улы территориштӹжӹ обязательный ылшы постановленивлӓм принимая, распоряженивлӓм лыктеш.</p>
<p>3. Мары Эл Республикӹн Правительствыжын компетенцижӹм, чангалтмыжым, ӹштӓлтмӹ порядкыжым дӓ должностьыш шагалтымы годым Мары Эл Республикӹн Государственный Собранижӹ доно келӹштӓрӹшӓшлык Мары Эл Республикӹн Правительство членвлӓн переченьӹм закон пӓлемдӓ.</p>
<p xml:lang="mdf"><em type="bold">85 статья </em></p>
<p>1. Угӹц айырымы Мары Эл Республикӹн Вуйлатышыжы анзылны Мары Эл Республикӹн Правительствыжы ӹшке полномочижӹм пӹтӓрӓ.</p>
<p>2. Мары Эл Республикӹн Правительствыжын членжӹ ӹшке пӓшӓжӹ верц Мары Эл Республикӹн Вуйлатышыжы анзылны вуйын шалга. Мары Эл Республикӹн Вуйлатышыжы Мары Эл Республикӹн Правительствыжын членжӹм йӓшнӹмӹ должностьшы гӹц карангден кердеш.</p>
<list><p type="listitem">Мары Эл Республикӹн Государственный Собранижӹн айырымы депутатвлӓн шот гӹц кым пайыштышы ик пайжы гӹц чӹдӹн агыл кидӹм пиштӹмӹ предложени доно Мары Эл Республикӹн Государственный Собранижӹ Мары Эл Республикӹн Правительствыжын членжӹм пӓшӓ гӹц карангдымы шотышты негӹцлӹмӹ ядмашым шӹнден кердеш. Мары Эл Республикӹн Вуйлатышыжы Мары Эл Республикӹн Правительствыжын членжӹм пӓшӓ гӹц карангдымым ак ярыкты гӹнь, ӹшкӹмжӹн решенижӹм ӹняндӓрен анжыктышашлык. Мары Эл Республикӹн Государственный Собранижӹн айырымы депутатвлӓн шот гӹц кым пайыштышы кок пай гӹц чӹдӹн агыл Мары Эл Республикӹн Вуйлатышыжын ынгылдарымашым негӹцлӹмӹжӹ доно ак келшеп гӹнь, Мары Эл Республикӹн Правительствыжын членжӹ пӓшӓ гӹц карангдалтеш.</p>
</list><p>4. Мары Эл Республикӹн Правительствыжым карангдымыкы, кок тӹлзӹ жепӹштӹ Мары Эл Республикӹн Вуйлатышыжы Мары Эл Республикӹн у Правительствыжым цымырышашлык. Мары Эл Республикӹн тошты составан Правительствыжы, Мары Эл Республикӹн у составан Правительствыжым ӹштӹмешкӹ, ӹшке полномочивлӓжӹм переген кода.</p>
<p xml:lang="udm"><em type="bold">5 глава. СУД ВЛАСТЬ </em></p>
<p xml:lang="mdf"><em type="bold">86 статья </em></p>
<p>1. Правосудим Мары Эл Республикӹштӹ суд веле ӹштен шалга.</p>
<p>2. Мары Эл Республикӹштӹ пӓшӓм ӹштӓт: Мары Эл Республикӹн Верховный Судшы, Мары Эл Республикӹн Арбитражный Судшы, Мары Эл Республикӹн Конституционный Судшы, районный судвлӓ дӓ мировой судьявлӓ, нӹнӹ Россий Федерацин суд системӹшкӹжӹ пырат.</p>
<p xml:lang="mdf"><em type="bold">87 статья </em></p>
<p>Россий Федерацин 25 им темӹшӹ, высший юридический образованиӓн дӓ юридический професси доно вӹц и гӹц чӹдӹ агыл пӓшӓ стажан гражданвлӓжӹ судья лин кердӹт. Россий Федерацин судвлӓжӹн судьявлӓштӹ анзылны федеральный закон доно дополнительный требованивлӓ шӹндӓлт кердӹт.</p>
<p xml:lang="mdf"><em type="bold">88 статья </em></p>
<p>1. Судьявлӓ зависимый агылеп дӓ Россий Федерацин Конституцижӹлӓн, федеральный законвлӓлӓн, тенгеок Мары Эл Республикӹн Конституцижӹлӓн дӓ Мары Эл Республикӹн ведени предметвлӓжӹ шотышты лыкмы Мары Эл Республикӹн законвлӓжӹлӓн веле подчиняйӓлтӹт.</p>
<p>2. Суд, делам анжымы годым государственный ӓль вес органын актшын законлан келшен толдымыжым пӓлемдӹмӹкӹ, закон семӹнь решеним принимая.</p>
<p xml:lang="mdf"><em type="bold">89 статья </em></p>
<p>1. Судьявлӓ вашталтдымы ылыт.</p>
<p>2. Судьян полномочивлӓжӹ федеральный законышты анжыктымы порядкы дӓ негӹц семӹнь веле пӹтӓрӹмӹ ӓль цӓрен шагалтымы лин кердӹт.</p>
<p xml:lang="mdf"><em type="bold">90 статья </em></p>
<p>1. Судьявлӓ тӹкӓлӓш лидӹмӹ ылыт.</p>
<p>2. Судьям федеральный закон доно пӓлдӹртӹмӹ порядкы семӹнь веле уголовный ответственностьыш шыпшаш лиэш.</p>
<p xml:lang="mdf"><em type="bold">91 статья </em></p>
<p>1. Цилӓ судышты делавлӓ виш йӧн доно анжалтыт. Федеральный закон доно пӓлдӹртӹмӹ случайвлӓ годым делам питӹрӹмӹ заседаништӹ анжаш лиэш.</p>
<p>2. Федеральный законышты пӓдӹртӹмӹ случайвлӓ гӹц пасна судвлӓштӹ уголовный делам заочно анжаш ак ли.</p>
<p>3. Судопроизводство монгырвлӓн тӓнгӓшен кердмӹ дӓ тӧр праваан ылмышты негӹцеш лиӓлтеш.</p>
<p>4. Федеральный закон доно пӓлдӹртӹмӹ случайвлӓ годым судопроизводство присяжный заседательвлӓн участвуйымашты ӹштӓлтеш.</p>
<p xml:lang="mdf"><em type="bold">92 статья </em></p>
<p>Мары Эл Республикӹн Верховный Судшы общий юрисдикциӓн судвлӓштӹ анжышашлык гражданский, уголовный, административный дӓ молы делавлӓ шотышты суд орган ылеш. Мары Эл Республикӹн Верховный судшын полномочижӹ, тӹдӹм ӹштӹмӹ дӓ тӹдӹн пӓшӓм ӹштӹмӹ порядкы федеральный конституционный закон дӓ федеральный законвлӓ доно пӓлемдӓлтӹт.</p>
<p xml:lang="mdf"><em type="bold">93 статья </em></p>
<p>Мары Эл Республикӹн Арбитражный Судшы экономический спорымашым дӓ федеральный закон доно тӹдӹн компетенциш пыртымы молы делам тӧрлӹшӹ органеш шотлалтеш.</p>
<p xml:lang="mdf"><em type="bold">94 статья </em></p>
<p>Мары Эл Республикӹн судвлӓжӹлӓн Мары Эл Республикӹн Конституционный судшы дӓ мировой судьявлӓ шотлалтыт. Мары Эл Республикӹн Конституционный судшын полномочижӹ, тӹдӹм ӹштӹмӹ дӓ тӹдӹн пӓшӓм ӹштӹмӹ порядкы дӓ мировой судьявлӓн полномочиштӹ, нӹнӹм назначымы дӓ нӹнӹн пӓшам ӹштӹмӹ порядкы Россий Федерацин Конституцижӹ, федеральный конституционный законвлӓ, федеральный законвлӓ, Мары Эл Республикӹн Конституцижӹ дӓ Мары Эл Республикӹн законвлӓжӹ доно пӓлемдӓлтӹт.</p>
<p xml:lang="mdf"><em type="bold">95 статья </em></p>
<p>1. Мары Эл Республикӹн Конституционный Судшы суд властьым конституционный судопроизводство гач ӹшке вуя дӓ зависимый ылдымашты ӹлӹмӓшӹш пыртышы конституционный контрольын суд органжы ылеш.</p>
<p>2. Мары Эл Республикӹн Конституционный Судшы вӹц судья гӹц ылеш.</p>
<p>3. Эдемӹн дӓ гражданинӹн тӹнг права дон ирӹкшӹм, Мары Эл Республикӹн Конституцижӹн Мары Эл Республикӹн территориштӹжӹ виӓш действиӓн ылмыжым ӹшӹклӓш манын, Мары Эл Республикӹн Конституционный судшы Мары Эл Республикӹн Вуйлатышыжын, Мары Эл Республикӹн Государственный Собранижӹн ӓль Мары Эл Республикӹн Государственный Собранижӹн депутатшын (депутат группыжын), Мары Эл Республикӹн Верховный судшын, Мары Эл Республикӹн Арбитражный судшын, Мары Эл Республикӹн прокуроржын, Мары Эл Республикӹн эдемӹн праважы шотышты Уполномоченныйжын, республикӹштӹшӹ муниципальный образованивлӓн вуйлатышыштын, муниципальный образованивлӓн представительный органыштын ядмышты семӹнь:</p>
<p>а) Россий Федерацин Конституционный Судшын производствышты техеньок ядмаш доно делажы ӓль принимайымы решенижӹ уке гӹнь, Мары Эл Республикӹн государственный властьын органвлӓн ведениш пырышы ядмашвлӓ шотышты ӓль Россий Федерацин государственный властьын органвлӓ дон Мары Эл Республикӹн государственный властьын органвлӓн иквӓрешшӹ ведениш пырышы ядмашвлӓ шотышты лыкмы Мары Эл Республикӹн законвлӓжӹн;</p>
<p>б) Мары Эл Республикӹн Вулатышыжын, Мары Эл Республикӹн Государственный Собранижӹн, Мары Эл Республикӹн Правительствыжын нормативный правовой актвлӓштӹн;</p>
<p>в) муниципальный образованивлӓн уставвлӓштӹн дӓ вӓрӹштӹшӹ самоуправленин органвлӓжӹн молы нормативный правовой актвлӓштӹн - Мары Эл Республикӹн Конституцижӹ доно келӹштӓрӓлтмӹштӹ гишӓн делавлӓм решӓ.</p>
<p>4. Мары Эл Республикӹн Конституционный Судшы гражданвлӓн (гражданвлӓн ушемвлӓштӹн) конституционный права дон ирӹкӹштӹм пыдыртымы гишӓн вуйшимӓшӹштӹ дӓ судвлӓн ядын колтымышты семӹнь Мары Эл Республикӹн законвлӓжӹн ӓль нӹнӹн пасна положенивлӓштӹн, тенгеок пасна делавлӓштӹ кычылтмы ӓль кычылталтшашлык молы нормативный правовой актвлӓн конституционный ылмыштым тергӓ, Мары Эл Республикӹн государственный властьын органвлӓн ведеништӹ ылшы ядмашвлӓ шотышты ӓль Мары Эл Республикӹн государственный власть органвлӓ дон Россий Федерацин государственный власть органвлӓн иквӓрешшӹ ведеништӹ ылшы ядмашвлӓ шотышты Россий Федерацин Конституционный Судын производствышты техеньок ядмаш доно делажы ӓль принимайымы решенижӹ уке гӹнь.</p>
<p>5. Мары Эл Республикӹн Конституционный Судшы Мары Эл Республикӹн Вуйлатышыжын, Мары Эл Республикӹн Государственный Собранижӹн, Мары Эл Республикӹн Правительствыжын ядмышты доно Мары Эл Республикӹн Конституцижӹ шотышты ынгылдарымашым пуа.</p>
<list><p type="listitem">Конституционный агылеш шотлымы актвлӓ ӓль нӹнӹн пасна положенивлӓштӹ силам ямдат.</p>
</list><p>7. Мары Эл Республикӹн Конституционный Судшым ӹштӹмӹ, тӹдӹн пӓшӓжӹм организуйымы порядкы закон доно пӓлемдӓлтеш.</p>
<p xml:lang="udm"><em type="bold">6 глава. ПРОКУРАТУРА </em></p>
<p xml:lang="mdf"><em type="bold">96 статья </em></p>
<p>1. Прокуратурын полномочивлӓжӹ, тӹдӹн ӹштӓлтмӹжӹ дӓ пӓшӓм ӹштӹмӹ порядкыжы федеральный закон доно пӓлемдӓлтӹт.</p>
<p>2. Мары Эл Республикӹн Прокуроржым должностьыш Россий Федерацин Президентшӹ Россий Федерацин Генеральный прокуроржын Мары Эл Республикӹн Вуйлатышыжы дӓ Мары Эл Республикӹн Государственный Собранижӹ доно келыштӓрӹмӹ представленижӹ семӹнь назнача.</p>
<p xml:lang="udm"><em type="bold">7 глава. АДМИНИСТРАТИВНО-ТЕРРИТОРИАЛЬНЫЙ ШЕЛӒЛТМӒШ. ВӒРӸШТӸШӸ САМОУПРАВЛЕНИ </em></p>
<p xml:lang="mdf"><em type="bold">97 статья </em></p>
<p>1. Мары Эл Республикӹн территорижӹ районвлӓн, халавлӓн дӓ молы административно-территориальный единицӹн территориштӹм уша.</p>
<p>2. Мары Эл Республика Волжск, Звенигово, Килемар, Куженер, Кырык мары, Мари-Турек, Медведево, Моркы, Оршанка, Параньга, Сернур, Советский, У Торъял дӓ Юрино районвлӓ гӹц; республиканский значениӓн Йошкар-Ола, Волжск дӓ Козьмодемьянск халавлӓ гӹц ылеш.</p>
<p>3. Республикӹн административно-территориальный чангалтмаш шотышты ядмашвлӓм решӹмӹ порядкы закон доно пӓлдӹртӓлтеш.</p>
<p xml:lang="mdf"><em type="bold">98 статья </em></p>
<p>Вӓрӹштӹшӹ самоуправлени вӓрӹштӹшӹ значениӓн ядмашвлӓм халыклан, исторический дон вӓрӹштӹшӹ традицим шотыш нӓлӹн, ӹшке вуя дӓ ӹшке ответственностьшы негӹцеш решӓш йӧнӹм ӹштӓ.</p>
<p xml:lang="mdf"><em type="bold">99 статья </em></p>
<p>1. Вӓрӹштӹшӹ самоуправленим хала дон сола ӹлӹмӹ вӓрвлӓштӹ, муниципальный районвлӓштӹ, хала округвлӓштӹ дӓ молы территоривлӓштӹ гражданвлӓ референдум, айырымаш, кымылым тӧрӧк анжыктымы молы йӧн доно, вӓрӹштӹшӹ самоуправленин айырымы дӓ вес органвлӓ гач ӹлӹмӓшӹш пыртат.</p>
<p>2. Муниципальный образованивлӓн границӓштӹм пӓлемдӹмӓш дӓ вашталтымаш республикӹн законжы доно халыкын, вӓрӹштӹшӹ самоуправлени органвлӓн, Россий Федерацин дӓ Мары Эл Республикӹн государственный власть органвлӓн инициативышты доно федеральный законышты пӓлдӹртӹмӹ порядкы семӹнь ӹштӓлтеш.</p>
<p xml:lang="mdf"><em type="bold">100 статья </em></p>
<p>Вӓрӹштӹшӹ самоуправленин органвлӓ муниципальный собственностьым ӹшке вуя виктӓрен шалгат, вӓрӹштӹшӹ бюджетӹм цымырат, пингӹдемдӓт дӓ темен миӓт, вӓрӹштӹшӹ налог дон сборвлӓм пӓлдӹртӓт, общественный порядкым перегӓт, тенгеок вӓрӹштӹшӹ значениӓн вес ядмашвлӓм решӓт.</p>
<p xml:lang="mdf"><em type="bold">101 статья </em></p>
<p>Вӓрӹштӹшӹ самоуправленин органвлӓлӓн закон доно пасна государственный полномочивлӓ пуалт кердӹт, нӹнӹм ӹштен шокташ керӓл материальный дон финансовый средствавлӓ пуалтыт. Пумы полномочим шоктен шалгымашым государство тӹшлӓ.</p>
<p xml:lang="mdf"><em type="bold">102 статья карангдымы. </em></p>
<p xml:lang="mdf"><em type="bold">103 статья карангдымы. </em></p>
<p xml:lang="mdf"><em type="bold">104 статья карангдымы. </em></p>
<p xml:lang="mdf"><em type="bold">105 статья карангдымы. </em></p>
<p xml:lang="mdf"><em type="bold">106 статья </em></p>
<p>1. Вӓрӹштӹшӹ самоуправленим ӹштӹмӹ дӓ тӹдӹн пӓшӓм ӹштӹмӹ общий принципвлӓ федеральный закон доно пӓлемдӓлтӹт.</p>
<p>2. Вӓрӹштӹшӹ самоуправлени органвлӓн структурыштым халык ӹшке вуя пӓлемдӓ.</p>
<p xml:lang="udm"><em type="bold">8 глава. КОНСТИТУЦИОННЫЙ ТӦРЛӒТӸМӒШВЛӒ </em></p>
<p xml:lang="udm"><em type="bold">ДӒ КОНСТИТУЦИМ ВЕС ПАЧАШ АНЖЫМАШ </em></p>
<p xml:lang="mdf"><em type="bold">107 статья </em></p>
<p>Мары Эл Республикӹн Конституцижӹн положенивлӓжӹм тӧрлӓтӹмӹ дӓ вес пачаш анжымы гишӓн кӓнгӓшӹм Мары Эл Республикӹн Вуйлатышыжы ӓль Мары Эл Республикӹн Государственный Собранишкӹжӹ айырымы депутатвлӓ логӹц ик кымыташ гӹц чӹдӹ агыл эдемӓн депутат группа пуэн кердӹт.</p>
<p xml:lang="mdf"><em type="bold">108 статья </em></p>
<p>1. Мары Эл Республикӹн Конституцижӹн положенивлӓжӹм Мары Эл Республикӹн Государственный Собранижӹ доно ӓль Мары Эл Республикӹн референдумжым эртӓрӹмӹ йӧн доно вес пачаш анжен лӓктӓш лиэш.</p>
<p>2. Карангдымы.</p>
<p>3. Мары Эл Республикӹн Конституцишкӹжӹ тӧрлӓтӹмӓшвлӓ Мары Эл Республикӹн Государственный Собранижӹн депутатвлӓн пӓлдӹртӹмӹ шот гӹц кым пайыштышы кок пай гӹц чӹдӹн агыл голосуйымы доно кок гӓнӓ лыдмашты (лоштышты кым тӹлзӹ перерыв годым) принимаялтыт.</p>
<p xml:lang="udm"><em type="bold">9 глава. ИКТЕШЛӸМӸ ДӒ ВАШТЫМЫ ПОЛОЖЕНИВЛӒ </em></p>
<p xml:lang="mdf"><em type="bold">109 статья </em></p>
<p>Мары Эл Республикӹн Конституцижӹ халыклан пӓлдӹртӹмӹ кечӹ гӹц силаш пыра. Тӹ веремӓнок Мары Эл Республикӹн 1978 ин 27 майын принимайымы Конституцин (Тӹнг Законын), варашы вашталтыш дон привайымашвлӓн действиштӹ цӓрнӓ.</p>
<p xml:lang="mdf"><em type="bold">110 статья </em></p>
<p>Ти Конституци силаш пырымы якте Мары Эл Республикӹн территориштӹ кычылталтшы законвлӓ дӓ молы правовой актвлӓ Мары Эл Республикӹн Конституцижӹлӓн ваштареш ылдымы частьышты доно кычылталтыт.</p>
<p xml:lang="mdf"><em type="bold">111 статья </em></p>
<p>1. Мары Эл Республикӹн Конституци (Тӹнг Закон) семӹнь айырымы Мары Эл Республикӹн Вуйлатышыжы, ти Конституцин силаш пырымы кечӹ гӹц айырымы срокшы пӹтӹмешкӹ, Конституциштӹ пӓлемдӹмӹ полномочивлӓм шоктен шалга.</p>
<p>2. Вӓрӹштӹшӹ администрацивлӓн вуйлатышывлӓм пӹтӓришӹ гӓнӓ айырымаш Мары Эл Республикӹн Вуйлатышыжым айырымаш дон икгодым эртӓрӓлтеш.</p>
<p xml:lang="mdf"><em type="bold">112 статья </em></p>
<p>Мары Эл Республикӹн Конституцижӹ (Тӹнг Законжы) семӹнь айырымы Мары Эл Республикӹн Государственный Собранижӹн полномочивлӓжӹ Мары Эл Республикӹн Государственный Собранижӹн у созывшы пӓшӓм тӹнгӓлмӹ жеп гӹц пӹтӓт.</p>
<p xml:lang="mdf"><em type="bold">113 статья карангдымы. </em></p>
<p xml:lang="mdf"><em type="bold">114 статья карангдымы. </em></p>
<p xml:lang="mdf"><em type="bold">115 статья карангдымы. </em></p>
<p xml:lang="mdf"><em type="bold">116 статья карангдымы. </em></p>
<p>Мары Эл Республикӹн Президентшӹ В.Зотин</p>
<p xml:lang="mdf">1995 и 24 июнь</p>
<p>Йошкар-Ола</p>
<p xml:lang="koi">24</p>
<p xml:lang="koi">31</p>
<p xml:lang="koi">25</p>
<p xml:lang="koi">31</p>
</body></document>
